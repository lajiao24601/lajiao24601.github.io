<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1">
<meta name="theme-color" content="#083F0E">
<title>Wa (jhak ka dee kah kaing lox) i</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />

<link rel="manifest" href="./manifest.webmanifest" />
<link rel="apple-touch-icon" href="./icons/apple-touch-icon.png" />

<link rel="stylesheet" type="text/css" href="css/sab-stylesheet.css" />

<script type="text/javascript">

$(document).ready(function() {
});

// Chapters
var chapters = [];
var hasIntro = true;
var baseRef  = "佤文圣经-00-GLO-";


</script>
</head>

<body class="browser" dir="LTR">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='佤文圣经-00-BAK-000.html' title='Previous Book'>&nbsp;&lt;&lt;&nbsp;</a></span>
  <span class="button"><a href='佤文圣经-66-REV-022.html' title='Previous Chapter'>&nbsp;&nbsp;&lt;&nbsp;&nbsp;</a></span>
  <span id="book-selector"><a href="#" onclick="toggleBookMenu(); return false;">&nbsp;&nbsp;Wa (jhak ka dee kah kaing lox)&nbsp;&nbsp;</a></span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;i&nbsp;&nbsp;</a></span>
  <span class="button"><a href='佤文圣经-00-XXA-000.html' title='Next Chapter'>&nbsp;&nbsp;&gt;&nbsp;&nbsp;</a></span>
  <span class="button"><a href='佤文圣经-00-XXA-000.html' title='Next Book'>&nbsp;&gt;&gt;&nbsp;</a></span>
</div>
</div>

<div id="content">

<div class="b"></div>
<div class="b"></div>
<div class="is"><div id="is1">Kawn kawn pui</div></div>
<div class="ip">Kawn kawn pui ka daux phuk lai sigang khri pa prim, “kawn kawn pui” mai “kawn pui” hoik awm paox. Gum lox buan ka daux phuk lai sigang khri pa khraox, Ye-sux tang kok to kaux tix mawh “kawn kawn pui”, mai hoik jhi sidawng grawng mawh to kaux tix cao taoh pa ploi Siyiex hoek (Lai Ma-kheu 10.45), krai sidawng grawng pa tiiem min to kaux nawh (Lai Lu-cia 9.58) mai grawng min plak ngai pa sang lih hoek singaix pa sang hoek (Lai Ma-thaix 25.31; Lai Ma-kheu 8.38).</div>
<div class="is"><div id="is2">Poi aliah aliah (Poi khrawm nghox)</div></div>
<div class="ip">Yam yuh pui Yi-seu-liex krax gaux rhawm ka singaix poi khrawm nghox ca ting, kix yuh khaix hoik luan poi pa luat luan tix phuan singaix. Poi khrawm nghox chix tix kok mawh poi lih hoek khuan singax singeh. Jhak ka dee kah kaing lox “poi tix phuan singaix” heue.</div>
<div class="is"><div id="is3">Khaox lhak</div></div>
<div class="ip">Khaox lhak mawh kraung pa siao pui Law-ma tix pauh pui kah, siao tix pauh siliex cawng pa tieh vheen mai pui pa lud, nie mawh pui tang meung khankix. Kix teei maox mai jim rhiem fak pui lud ka piang, mai kieh nawh kha rhawm tix yum. Kheu pa yum cao Khrit ka piang khaox lhak, mai lih tix mawh mhai krax taoh heue.</div>
<div class="is"><div id="is4">See-yix (Ti-cia-phaw-li)</div></div>
<div class="ip">Mawh veng pa ang pui Yo-thaix ot pa lih tix mawh pui Si-lax ka daux kao mu veng, ot ka plak lih singaix dex plak seh ka rawm sigrit sigra Cia-li-lix heue.</div>
<div class="is"><div id="is5">Kawn simex Siyiex</div></div>
<div class="ip">Mawh pui pa dex dawt tau mai Siyiex, phan ang mawh nan, ceu pui pa dex dawt tau mai Siyiex. Ka daux phuk lai sigang khri pa prim krai mawh pui Yi-seu-liex khawm uik (Lai Lih-khaing Ai-cix 4.22), bawg tix blah krai mawh simiang pui Yi-seu-liex (Lai Yaog Yaw 2.7). Kawn cau Siyiex bawg tix blah kawx kok mawh kawn simex Siyiex (Lai Yaw-paw 38.7). Ka daux phuk lai sigang khri pa khraox krai mawh Ye-sux, jhi grawng pa hoik grum mhawm nawh tau mai keeing Siyiex yuh nan heue.</div>
<div class="is"><div id="is6">Meung Siyiex (meung rao ma)</div></div>
<div class="ip">Pa krai grawng mawh Siyiex pa koe siawp sibrawm mai pa kuang ka piang khawm uik, ang awm meung pa hoik krai ka daux been yuh nan. Pui Yo-thaix ang nieb pon kok ka ceu kaux Siyiex, mawh kheu nan, cao pa tiiem gum lox buan lai Ma-thaix tom teei rao ma mawh son ceu kaux Siyiex, mai kok meung Siyiex mawh meung rao ma. Phuk lai sigang khri pa khraox tang phuk hoik siao meung Siyiex khawm uik heue.</div>
<div class="is"><div id="is7">Thu-si-la</div></div>
<div class="ip">Mawh pux bun Ya-ci-phax ka daux ra bawg yam, moeng Fe-lix cao kuang kaing pui Law-ma (Lai Grawng Pa Yuh Kawn Cau 24.24).</div>
<div class="is"><div id="is8">Cao prawng</div></div>
<div class="ip">Mawh ceu pui pa kua pa duk thung pui puing ka naing tix kaux ka daux been pui Yi-seu-liex, ka daux sivoe baux bawg yam jauh tix laig haktiex Cia-nang tom hoik hoek yam yuh been simiang haktiex lih koe (yaox ka daux Lai Cao-prawng) heue.</div>
<div class="is"><div id="is9">Cao giex kaing li pa ting</div></div>
<div class="ip">Mawh pui pa blawn ting ceu ka daux been cao giex kaing li pui Yo-thaix pa tat tix deuh, cao giex kaing pa yuh kaing kum kawng ting son pui Yo-thaix tix kaux. Ku num ka daux singaix yam yuh poi pa pluat ploi, cao giex kaing li pa ting tag caw tix laig daux nyiex buan pa kied singax, mai yuh krax tan pa pluat ploi son to kaux tix mai son pui Yi-seu-liex heue.</div>
<div class="is"><div id="is10">Ta-wue</div></div>
<div class="ip">Mawh simiang pui Yi-seu-liex pa blawn nab yam yung yi pui mai pa kied khaw rhawm pui, ka daux bawg yam mawh nawh simiang hoik mawh ka daux singaix bawg yam pa haok huan pui Yi-seu-liex. Siyiex yuh sijax mukheu tau mai nawh, mai ap tix deuh lox ka doe doeh nawh tag sang mawh simiang leeing ju (Lai Sa-mu-eu Phuk Ra 7; Lai Grawng Been Phuk Tix 17; Lai Yaog Yaw 132). Ka daux phuk lai sigang khri pa khraox, Ta-wue hoik een “Mi-sai-yax cao pa ran hoek sivoe”, Mi-sai-yax pa hoik krox jun pui hun kah, tag sang lih hoek khaing ka daux doeh doe nawh. Jhak ka dee kah kaing lox “kawn simex Ta-wue” heue.</div>
<div class="is"><div id="is11">Kawn simex Ta-wue (kawn praix Ta-wue)</div></div>
<div class="ip">Mawh pa teei pui Yo-thaix tix kok ceu kaux Mi-sai-yax pa krox jun kix; Mi-sai-yax in mawh doeh ceu cad simiang Ta-wue, pa tag sang plud tix mawh simiang khaix Ta-wue heue.</div>
<div class="is"><div id="is12">Veng Ta-wue</div></div>
<div class="ip">Ka daux phuk lai sigang khri pa prim, krai mawh veng Yie-lu-sa-leung pa hoik tud Ta-wue khaing pui Yie-pu-see tix blah. Ka daux phuk lai sigang khri pa khraox, krai mawh veng Paw-li-haung pa hoik keh Ye-sux daux; mawh nyiex ma yam mawh Ta-wue kawn nyawm heue.</div>
<div class="is"><div id="is13">Pui gau</div></div>
<div class="ip">Mawh pui pa gau tix, phan ang mawh nan, pui pa hawt khaix. Ka daux phuk lai sigang Khrit pa khraox nie krai mawh pui pa hawt khaix Ye-sux, nie mawh kawn cau Ye-sux kao ra kaux, mai krai nang mawh pui pa hawt khaix Yaw-hang cao com rawm mai Pao-law heue.</div>
<div class="is"><div id="is14">Ma-kheu</div></div>
<div class="ip">Baox kok mawh Yaw-hang Ma-kheu, daux nyiex ma miex nawh Ma-li-yax mawh dee yuh ceu cao kawn Khrit pa koe sivoe krax krub yam ot ka Yie-lu-sa-leung (Lai Grawng Pa Yuh Kawn Cau 12.12). Ma-kheu mawh pux aik tang ka Pa-na-pa (Lai Keu-law-si 4.10), mai nawh hoik sax hu sidiex tau mai Pao-law tau mai Pa-na-pa ka daux bawg tix (Lai Grawng Pa Yuh Kawn Cau 12.25), viang mawh nan, nawh deeh ing yam hoik hoek sigreung krax, kheu nan mai kieh Pao-law mai Pa-na-pa guah paox tix tang hu sidiex ka daux singaix pa hoik luan (Lai Grawng Pa Yuh Kawn Cau 15.36-40). Viang mawh nan Ma-kheu ca kawn lih mawh paox pa yuh kaing tau mai Pao-law (Lai Thi-maw-thaix Phuk Ra 4.11).</div>
<div class="is"><div id="is15">Ma-chi-toeng</div></div>
<div class="ip">Mawh veng ting tix mu ka daux meung haktiex Law-ma, pa mawh plak laong ka haktiex Si-la yam in, veng pa ting khaing paox tix mawh Thie-sa-law-ni-cia. Veng in pa ot ka daux veng tang mu ka daux phuk lai sigang khri pa khraox krai koe veng Ni-ya-phaw-li, Fe-li-pix, Ang-fe-phaw-li, Ya-paw-law-ni-ya, mai Pi-li-yax heue.</div>
<div class="is"><div id="is16">Pui ot si nax (Cao teem)</div></div>
<div class="ip">Mawh Khrit, nawh mawh cao pa yuh kaing pa kieh khaw caw si nax kawn pui mai Siyiex, mai kieh kawn pui deeh pon si doe tix tau mai Siyiex (Lai Cia-la-thaix 3.19; Lai Si-paw-lai 8.6; 9.15; 12.24).</div>
<div class="is"><div id="is17">Poi tix phuan singaix</div></div>
<div class="ip">Mawh singaix poi pa khrawm pui Yo-thaix ka nghox ca ting mu ka daux bawg yam khix phuan tix nga singaix. Poi in mawh khaix hoik yuh Poi Luat-luan tix phuan singaix, mawh kheu nan tom kok mawh Poi tix phuan singaix heue.</div>
<div class="is"><div id="is18">Kao son tix son (Kao nyum tix nyum)</div></div>
<div class="ip">Mawh pa teei pui tix tan lu ka Siyiex khaing daux pa pon tix kao son tix son (Lai Been-ra-bawg 14.22-26).</div>
<div class="is"><div id="is19">Kawn cau Siyiex</div></div>
<div class="ip">Chix tix thut mawh “kawn cau”, mawh khuan pa yuh kaing son Siyiex; Siyiex ploi kix hoek tix teem coi ka pui pa simie ka krax taoh (Lai Si-paw-lai 1.14).</div>
<div class="is"><div id="is20">Meung rao ma</div></div>
<div class="ip">Jhak ka dee kah kaing lox “meung Siyiex”.</div>
<div class="is"><div id="is21">Pui sieh</div></div>
<div class="ip">Mawh simiang ting pa ot ka daux nyiex haw simiang, pa hoik pat pui ka klix khankix, viang mawh nan khaix an tom tieh lih tix mawh simiang pa yuh kaing tix ceu ceu, mai ang dak mawh pui pa ang koe klix yuh nan heue.</div>
<div class="is"><div id="is22">Pa-lix</div></div>
<div class="ip">Dee bleeh ngai lai mawh “simiang” phan ang mawh nan “cao nyiex”, mawh siyiex haoh hun pa krub pui Cia-nang pa koe sivoe an mai pui Fe-ni-ci. Yam krub ka Pa-lix bawg tix blah sawg kawn simex kawn bun kieh mawh krax pa tan lu. Ka daux phuk lai sigang khri, Pa-lix hoik krai tix khaw tau mai siyiex bun Ya-see-tha-lux. Pui yie nyaw glaw pui Yi-seu-liex hu krub ka Pa-lix jheeng jheeng. Cao jhai Yi-li-ya kied sidaing yuh krax pa tieb ka Pa-lix tete, mai hoik sax yuh krax pa lah cha tau mai cao jhai Pa-lix (Lai Simiang Phuk Tix 18).</div>
<div class="is"><div id="is23">Veng Pa-pi-loeng</div></div>
<div class="ip">Mawh veng ting meung Pa-pi-loeng pa koe sivoe an dix, ot ka si nax rawm klawng Ti-keu-li-see mai ka rawm klawng Yo-fa-la-ti. Veng Pa-pi-loeng pa krai Lai Pi-teux Phuk Tix 5.13, mai Lai Plak Jhi tee mawh veng Law-ma heue.</div>
<div class="is"><div id="is24">Pa-na-pa</div></div>
<div class="ip">Dee bleeh mawh “cao pa joh jhan”. Nawh mawh pui Yo-thaix haktiex Sai-phu-lu-see, cao bung kaing ceu cao pa koe sivoe an dix tix kaux, mai hoik sax viex Pao-law pa taug khraox yum rhawm ka cao Khrit hoek ka kawn Khrit daux veng Yie-lu-sa-leung (Lai Grawng Pa Yuh Kawn Cau 9.26-28), khaix an hu sidiex gum lox buan tau mai Pao-law ka pui tang ceu tang cad (Lai Grawng Pa Yuh Kawn Cau 11.25-26; 13.1-4), khaix an, mai kum kawng ka Yie-lu-sa-leung (Lai Grawng Pa Yuh Kawn Cau 15.1-35). Dee si dauh, nawh tom guah tix khaing Pao-law son sang viex Ma-kheu hu sidiex tau mai tix (Lai Grawng Pa Yuh Kawn Cau 15.36-40).</div>
<div class="is"><div id="is25">Pa-leux</div></div>
<div class="ip">Mawh simiang meung Maw-yax ka plak lih singaix plak seh ka rawm sigrit sigra pa kaog. Nawh nyaw glaw pui Yi-seu-liex hu krub ka riang rao (Lai Simin-pui 21.1-24.25; Lai Plak Jhi 2.14).</div>
<div class="is"><div id="is26">Pa-lang</div></div>
<div class="ip">Mawh cao jhai haktiex Pi-tawx dex rawm klawng Yo-fa-la-ti tix kaux. Simiang Maw-yax pa kaux Pa-leux kok nawh hoek, mai nhie nawh jhax lawg ka pui Yi-seu-liex, viang mawh nan, nawh nghiet ka gum lox tawx Siyiex, mai tieh tix nawb buan ka pui Yi-seu-liex (Lai Simin-pui 22.1-24.25; Lai Been-ra-bawg 23.3-6; Lai Yaw-su-yax 13.22). Khaix an nawh nyaw glaw pui Yi-seu-liex tix blah guah hu khaing krax pa rauh pa see (Lai Simin-pui 31.16), mawh kheu nan phuk lai sigang khri pa khraox een nawh mawh cao jhai pa ang rauh ang see tix kaux (Lai Pi-teux Phuk Ra 2.15; Lai Yo-tax 11).</div>
<div class="is"><div id="is27">Reu</div></div>
<div class="ip">Mawh reu pa awm pak peung pan yuh nan. Siyiex tawx lox nhie Naw-yax yuh reu, son sang bheeik luan khaing krax laux leeing pa kheem rawm. Yam kheem rawm ka haktiex, nyiex ma Naw-yax khawm uik, mai khawng eei brie liang, sim saik tix blah laig mox tix daux reu (Lai Yam-jauh 6.14-8.15)</div>
<div class="is"><div id="is28">Phek tiiem</div></div>
<div class="ip">Mawh gum lox pa teei ceu pa koe ka piang haktiex hoek tix kah ka ceu pa dex dawt tau mai pa mawh pa meh ka daux khuan. Bawg tix blah teei gum lox pa lao pui krai lih, bawg tix blah mawh gum lox ne raw ka pui pa sidawng pa koe riang. Ye-sux rien teei gum lox phek tiiem sidiex gau pui ka jheeng jheeng heue.</div>
<div class="is"><div id="is29">Rib im kreem</div></div>
<div class="ip">Mawh rib tix ceu, gawng nawh kiien, kak mai lhax kied hauk, kied bhawng. Ka daux been li pui Yo-thaix teei kak lhax Rib im krim phruah ka plai mai ka rawm pa singax, bawg tix blah kawx teei kieh mawh pa phak ka kraung khrai khankix heue.</div>
<div class="is"><div id="is30">Plix ruh</div></div>
<div class="ip">Mawh khaox ceu pa kied haoh ka haktiex Pa-leu-see-thang tix ceu, mawh khaox ceu pa yie khrum lhax awm khaox liah yuh nan, glaoh lhax yam rung praix, tix num pieh plix ra bawg: mawh khix liah mai khix daix tom hoek si nax khix kao. Plix nawh chix tix ih im ih kroh, phan ang mawh nan yuh lih mawh khao mun plix ruh, mai chix tix yuh nang sidah kah, phan ang mawh nan, greeik plai ka heue.</div>
<div class="is"><div id="is31">Wu-ling mai thu-ming</div></div>
<div class="ip">Riang in ra mu mawh kawk ceu pa siao Siyiex, cao giex kaing li pui Yi-seu-liex teei kieh mawh pa siao tix tawng ka alo Siyiex heue.</div>
<div class="is"><div id="is32">Pe-ni-see (Bai-ni-ci)</div></div>
<div class="ip">Mawh pux sibun Ya-ci-phax ka daux ra bawg yam (Lai Grawng Pa Yuh Kawn Cau 25.13-26.32).</div>
<div class="is"><div id="is33">Mhai sakse</div></div>
<div class="ip">Ka daux lox Si-la dee bleeh gum lox in sivoe an, mawh mhai sakse kaing ceu pa hoik mhong hoik yaox pui ka ngai tix ka daux nyiex prawng see. Ka daux phuk lai sigang khri pa khraox, kawn cau khankix hoik sax rien kham mhai sakse son pa keh Ye-sux, son pa yum nawh mai pa deeh kaoh im nawh tete. Mhai sakse pa kham ceu cao mawh pa krai pao Ye-sux ka plak sivoe ngai pui hun, mai pa sidiex gum lox buan hu heue.</div>
<div class="is"><div id="is34">Khix Yi-tha-nian</div></div>
<div class="ip">Mawh khix aliah ka daux lai ca rang cie pui Si-paw-lai, ka daux greung khix dim tom hoek greung khix kao heue.</div>
<div class="is"><div id="is35">Yi-fu-saw</div></div>
<div class="ip">Mawh veng ting dee ot simiang ka veng Ya-si-yax pa iak meung haktiex Law-ma, ot ka plak klip singaix ka Thu-eu-chi yam in, khan Rawm Sigrit Sigra Ti-cong tix nga kongli, mawh ka diang rawm veng in ka plak klip singaix, mai mawh nang num dee yuh pui lah lai, dee kum kaing been haktiex, mai num dee kieh pui yaox tix hoek yuh krax pa haok huan. Dee in mawh num dee jauh ceu cao tix krai pao ka gum lox buan, ka daux veng koe riang siyiex sibun Ya-ti-mi pa jhak pui pa mawh pa koe piang haktiex aliah mu ka daux tix mu (Lai Grawng Pa Yuh Kawn Cau19.21-41).</div>
<div class="is"><div id="is36">Yi-fu-teu</div></div>
<div class="ip">Ceu kaux kaing lox Si-paw-lai ka daux phuk lai sigang khri tang ceu koe dee bleeh pa ang awm paox. In mawh kraung ceep cao giex kaing li pa ting, ceep ka klip tix, ka daux sau riang “Wu-ling” mai “Thu-ming” ot kah; ka daux phuk lai sigang khri tang dauh tee mawh ceu pa krub pui Yi-seu-liex kah, phan ang mawh nan mawh kraung ceu pa siao cao pa chix si pawk tix ceu ceu heue.</div>
<div class="is"><div id="is37">Yi-li-yax</div></div>
<div class="ip">Mawh cao jhai ka daux singaix bawg yam sijax mukheu pa prim tix kaux (Lai Simiang Phuk Tix 17–Lai Simiang Phuk Ra 2). Dee bleeh “Yi-li-yax” mawh “Siyiex aux mawh Yie-heu-hua (Simiang Siyiex)”. Yam ot nawh ka piang haktiex nawh hoik kham krax kha rhawm tom nie, mai sau riang yuh kaing pa khaw cao jhai tix yuh khawm uik, khaix an yaog nawh haok piang rao ma. Ka plak sivoe ngai pui Yo-thaix nawh hoik mawh pui pa kied khaw rhawm kix ka tix kaux. Phuk lai sigang khri pa khraox een kaing yuh nawh mawh pa hoek tix krai pao grawng pa lih hoek Mi-sai-yax (Lai Ma-thaix 17.9-13).</div>
<div class="is"><div id="is38">Yi-li-li-kux</div></div>
<div class="ip">Mawh veng pa ot praok rawm sigrit sigra Ya-tha-li-ya tix mu, pa ot plak laong ka veng Ma-chi-toeng, pa mawh Nan-see-la-fu mai A-eu-pa-ni-ya yam in heue.</div>
<div class="is"><div id="is39">Khix Yi-lux</div></div>
<div class="ip">Mawh khix liah ka daux lai ca rang cie pui Si-paw-lai, mawh ka daux greung khix daix tom hoek ka daux greung khix dim heue.</div>
<div class="is"><div id="is40">Kuad song</div></div>
<div class="ip">Ka daux baux bawg yam phuk lai sigang khri pa prim, mawh cao giex kaing pa koe min ka daux ceu pui, piang meung, mai ka daux veng haktiex. Ka daux phuk lai sigang khri pa khraox koe pui loe ceu kok mawh kuad song: (1) Gum lox buan ka daux phuk lai pon ceu tiiem kuad song mawh cao giex kaing pui Yo-thaix, dauh tix blah mawh pui ting ceu ka daux bang kum ting. (2) Lai Grawng Pa Yuh Kawn Cau 11 tom hoek 21 mai lai tiiem Pao-law, tiiem kuad song mawh pui pa yuh kaing ceu cao khankix (cao tiiem Lai Yaw-hang Phuk Ra mai phuk loe tang kok tix mawh kuad song). (3) Lai Plak Jhi tiiem kuad song tix nga pon kaux pon ot ka piang rao ma; kix ot vung viang dang ngeung Siyiex, mai yuh son pui cie Siyiex heue.</div>
<div class="is"><div id="is41">Siliex</div></div>
<div class="ip">Mawh pa teei kah dee bleeh “Siliex cawng” gum lox ka daux phuk lai sigang khri pa koe sivoe an yuh nan. Siliex cawng mawh sin ngao simiang nawh, mai to kaux nawh ang koe siawp sibrawm. Ka daux phuk lai sigang khri, siliex mawh pa kok ka pui pa kied chix nab yam yung yi mai pa kaux sijax ka daux pa yuh kaing jhaw Siyiex (Lai Yam-jauh 26.24; Lai Lih-khaing Ai-cix 14.31; Lai Sa-mu-eu Phuk Ra 3.18). Ka daux phuk lai sigang Khrit pa khraox, mawh pa krai sidawng ka daux pa si doe kawn pui tix tau mai Siyiex yuh nan, mawh kawn Khrit pa sang nghiet ka Siyiex mai Khrit; tag caw tix tang kok to kaux tix mawh siliex pa cu lox heue.</div>
<div class="is"><div id="is42">Simiang</div></div>
<div class="ip">Ka daux phuk lai sigang khri pa prim “simiang” yie kok mawh Siyiex jheeng jheeng, mawh kheu pui Si-paw-lai ang rhawm kok ceu kaux Siyiex sidawng (Lai Yam-jauh 15.2; Lai Grawng Been Phuk Ra 3.24; Lai Yaw-su-yax 13.33; Lai Yaog Yaw 24.10; Lai Yi-sai-yax 13.4). Lai Si-lax pa thut pui lih atigliah kaux kawx, kieh ceu kaux Siyiex (Yie-heu-hua) mawh “simiang”. Ka daux phuk lai sigang khri pa rom tau “Yie-heu-hua”, ka daux phuk lai sigang khri pa thut lih mawh lox sidawng yam in mawh “Simiang Siyiex” heue. Ka daux phuk lai sigang khri pa khraox kawx, koe yam siao nawh yuh nin nang (Lai Ma-thaix 1.20; Lai Lu-cia 2.22-23; Lai Yaw-hang 12.13), viang mawh nan, bawg tix blah, mawh pa siao kok ka ceu kaux Ye-sux (Lai Lu-cia 7.19; Lai Yaw-hang 13.13; 20,28). Ka daux singaix bawg yam ceu cao pa jauh tix koe, “simiang” lih mawh gum lox pa krai pao kawn Khrit yum rhawm tix, kawn Khrit kok Ye-sux mawh simiang (Lai Grawng Pa Yuh Kawn Cau 2.36; Lai Keu-ling-to Phuk Tix 1.3). Ka daux phuk lai sigang khri bawg tix blah kawx kok pui pa koe siawp sibrawm mai pui pa koe akhuang mawh “simiang”, awm kok kawn pui haktiex ka simiang meung tix, moeng ka mex tix, siliex ka simiang tix yuh nan (Lai Yam-jauh 18.3; Lai Simin-pui 21.28; Lai Yaw-su-yax 5.14; Lai Sa-mu-eu Phuk Ra 15.21; Lai Simiang Phuk Tix 1.2; Lai Ma-thaix 18.27).</div>
<div class="is"><div id="is43">Poi cao simiang Ye-sux (priex bo cie cao)</div></div>
<div class="ip">Mawh priex bo pa nghoik Ye-sux tix ih tau mai kawn cau tix sivoe sang giex pui ka nawh. Yam an nawh teei khao mun mawh pa tang son to kaux tix, teei plai plix shiet mawh pa tang son nham tix, mai guah tix tawx kawn cau tix ih, in tom lih mawh daux been li pa hawt ceu cao tix yuh tix ju hoek tix ju (Lai Keu-ling-to Phuk Tix 11.20-26).</div>
<div class="is"><div id="is44">Cia-pai-liex</div></div>
<div class="ip">Mawh simiang kawn cau Siyiex tix kaux, hoik sax tawx lox nhie nawh hoek kia ka Sa-cia-li-yax keeing Yaw-hang cao com rawm (Lai Lu-cia 1.11-20) mai Ma-li-yax miex Ye-sux (Lai Lu-cia 1.26-38).</div>
<div class="is"><div id="is45">Cia-li-lix</div></div>
<div class="ip">Mawh haktiex veng Shui-li-yax meung Law-ma tix dauh, ot ka plak laong Pa-leu-see-thang. Ye-sux ot ka haktiex Cia-li-lix plak nie; haktiex pa ting nawh daux mawh veng Na-sha-leux, khaix an num vang dee sidiex nawh lox buan mawh khawm ka yaong haktiex Cia-pai-nong. Mawh kheu nan tom kok nawh mawh “Ye-sux pui Cia-li-lix” (Lai Ma-thaix 26.69).</div>
<div class="is"><div id="is46">Cia-la-thaix</div></div>
<div class="ip">(1) Mawh ceu kaux haktiex, kheu pui pa ot haktiex an mawh pa kaoh khaing Si-o plak klip singaix, mai sum ceu kaux haktiex an hawt ceu kaux pui kix Cia-la-thaix; ot ka sigreung haktiex Ya-si-yax pa iak, plak lih mee mai haktiex Peung-to mai Cia-pha-to-cia, plak seh plak klip singaix si doe tix tau mai haktiex Fu-lui-cia, plak laong hoek ka haktiex Pi-thoe-ni, plak seh bleeh ka haktiex Lui-kao-ni. Haktiex in khaix an kok mawh Cia-la-thaix plak laong. (2) Mawh veng ting tix mu ka meung haktiex Law-ma, haktiex Thu-eu-chi mawh haktiex in yam in tix blah. Sivoe sang lih koe jhong khix mee num 25 num sum ka veng ting, mai hoik mawh khawm haktiex Cia-la-thaix pa koe sivoe an nang, tom kok Lui-kao-ni, Pi-si-tix khankix mawh haktiex Cia-la-thaix plak seh.</div>
<div class="is"><div id="is47">Ku-see</div></div>
<div class="ip">(1) Mawh ceu kaux haktiex Ya-si-ya tix dauh (Lai Yam-jauh 2.13). (2) Mawh haktiex Ai-cix plak seh (Su-tang plak laong) tix dauh, bawg tix blah kawx kok mawh Yi-saw-phi-ya, viang mawh nan, ang awm Yi-saw-phi-ya pa koe yam in heue.</div>
<div class="is"><div id="is48">Pui tang ceu tang cad</div></div>
<div class="ip">Mawh ceu pa ang mawh ceu pui Yo-thaix, phan ang mawh nan mawh pui laig li tang ceu. Pui Yo-thaix ka daux phuk lai sigang khri pa khraox ce tix mawh ceu pui pa laug Siyiex, mai ceu pui pa nawb Siyiex buan piang, kheu nan tom kok pui tang ceu mawh pui tang ceu tang cad, dee bleeh mawh gum lox pa ot ka daux krax map nai. Ka daux phuk lai sigang khri pa khraox kawx, gum lox pui tang ceu tang cad in mawh pui pa ang bax pat-hak tix khankix heue.</div>
<div class="is"><div id="is49">Cub caw Ni-keu-la</div></div>
<div class="ip">Lai Plak Jhi simin 2 mu iak 6 mu, 15 mu krai lao cub pui in kix, lox ah si kah krai kix, kaing yuh kix mawh pa pie pa lhien, kix krub riang rao, mai yuh kaing ceu pa phit vao khankix. Khaix an ang lai baox tiiem tom sidawng grawng kix heue.</div>
<div class="is"><div id="is50">Khix Ni-sang</div></div>
<div class="ip">Maw khix tix ka daux lai ca rang khix num pui Si-paw-lai, ka sigreung khix loe tom hoek sigreung khix pon. Khix Ni-sang kawx kok mawh khix Ya-pi (Lai Ni-si-mi 2.1; Lai Lih-khaing Ai-cix 13.4).</div>
<div class="is"><div id="is51">Khix Pu-leux</div></div>
<div class="ip">Mawh khix daix ka daux ca rang khix num pui Si-paw-lai, ka sigreung khix kao tom hoek sigreung khix kao tix heue.</div>
<div class="is"><div id="is52">Pa nhim (pa nhim tiiem)</div></div>
<div class="ip">Dee bleeh pa nhim ka son pui Si-lax mawh gum lox pa ang hiex mhawm, mawh krai grawng ang lai koe naing, ang lai koe simah simaing; ka daux phuk lai sigang khri krai mawh gum lox pa mhawm, mawh grawng pa mhawm khawm uik, mhawm ot mhawm koe, krai grawng pa yuh kawn pui pao pie tau mai Siyiex, kawn pui tau mai kawn pui, kawn pui tau mai pa koe ka daux haktiex (Lai Law-ma 5.1,9; Lai Yi-fu-saw 2.14-18; Lai Keu-law-si 1.20). “Pa nhim” bawg tix blah siao ka lox pa chawk mhawm ot heue.</div>
<div class="is"><div id="is53">Krax-tan Pa-nhim</div></div>
<div class="ip">Mawh khawng phak krax tan pa yaog yaw buan son, mai pa gaux rhawm tix tan lu awm lox pa hoik krai tix, kaing ting mawh son sang kieh krax pa hoik si doe tix tau mai Siyiex kaux cong, khawng tan an kix tix blah gleeing tix tan lu ka piang khu dee tan. Pa deuk tix blah mawh cao pa gleeing tix tan lu mai cao giex kaing li pa guah tix ih (Lai Li-we 3.1-17; 7.11-34; 22.18-30).</div>
<div class="is"><div id="is54">Si peem gaux rhawm</div></div>
<div class="ip">Chix tix thut mawh “meung rao ma”, mawh dee gaux rhawm paung ot pui rauh pui see pa hoik yum sivoe sang dee kaoh im (Lai Keu-ling-to Phuk Ra 12.3; Lai Plak Jhi 2.7). Si peem gaux rhawm mai meung yum ang awm paox heue.</div>
<div class="is"><div id="is55">Singaix pa si dauh</div></div>
<div class="ip">Mawh singaix pa si dauh haktiex. Yam lih hoek singaix in, singaix bawg yam cie pa caox pa caig mai pa ang rauh ang see tag sang si dauh, Ye-sux tag sang hoek tix prawng ca ka haktiex khawm uik, tag sang tawx lih ka singaix bawg yam pa nhim pa khraox; nawh tag sang giex kaing ka piang haktiex, mai yuh lih ka krax taoh pa hoik tat nawh tix deuh. Ka daux phuk lai sigang khri pa khraox, bawg tix blah teei “singaix bawg yam pa sang lih hoek Ye-sux” (Lai Thie-sa-law-ni-cia Phuk Tix 5.2) mai “Singaix prawng ca” (Lai Ma-thaix 10.15) hoek tix tiag tix yaox ka singaix pa si dauh heue.</div>
<div class="is"><div id="is56">Ju pa koe leeing ju (ju leeing ju)</div></div>
<div class="ip">Ka daux phuk lai sigang khri pa khraox, krai ka can pui pa yum rhawm ka Khrit tag sang pon ka ju khawm uik. “Leeing ju” ang mawh ju pa lang, mai mawh grawh grawng ju pa yuh ka mawx (jhak daux lai Yaw-hang 3.15).</div>
<div class="is"><div id="is57">Lai im ju</div></div>
<div class="ip">Ka daux krax keud pui Yo-thaix, Siyiex koe phuk lai pa im ju tix phuk mai tiiem ka ceu kaux pui pa rauh see (Lai Yaog Yaw 69.28); ceu kaux pa ang tiiem tix ot ka daux phuk lai in, tag sang laux leeing. An tix plak, pui mawx yuh phi map, Siyiex tag sang teei tix tik ceu kaux pui an lih khaing daux phuk lai in (Lai Lih-khaing Ai-cix 32.32-33). Ka daux phuk lai sigang khri pa khraox, ceu kaux pui pa ot ka daux phuk lai in tag sang pon ka ju leeing ju pa dex dawt mai khuan (Lai Fe-li-pi 4.3; Lai Plak Jhi 3.5).</div>
<div class="is"><div id="is58">Kum kaing (Kaing pui hun)</div></div>
<div class="ip">Mawh nyiex prawng see pui Yo-thaix pa blawn lhaong khaing paox tix, mawh cao giex kaing pui Yo-thaix ka daux haktiex atigliah kaux, mai cao giex kaing li pa ting pa rom tix yuh, kaing pa giex kix mawh khawm pa kia ngien ka kaing ceu pa koe daux nyiex ku ceu, mai prawng ka kaing ceu pa dex dawt mai lox tat jhawm prawng pui Yo-thaix khawm uik, mai see cawng tang ceu khankix. Lox pa tat kaing kum koe ceu ka daux lox tat jhawm prawng, pon krax pa khaw rhawm pui Law-ma. Son sang yuh kaing pa khaw tix yuh, cao giex kaing li pa ting chix tix thung pui pau nyiex buan, mai teem coi ka pui naing Law-ma heue.</div>
<div class="is"><div id="is59">Nyiex gox buan man</div></div>
<div class="ip">Lai Lih-khaing Ai-cix simin ting 26 mu, tiiem lih ka nyiex gox man pa ting, sivoe sang sum Saw-law-meung ka nyiex buan, pui Yi-seu-liex hoik krub Siyiex ka daux nyiex gox man khawm uik. Ka daux been li kawx hoik kok mawh “nyiex gox buan man” heue.</div>
<div class="is"><div id="is60">Khuan singax singeh</div></div>
<div class="ip">Mawh khuan Siyiex, khuan Khrit, mai chix kok mawh “cao pa tawx krax nyawm rhawm”, “cao pa teem coi”, mawh khuan pa ploi Siyiex hoek tix tawx krax pa nyawm rhawm, teem coi, duk thung kia ngien ka kawn Khrit. Pui pa naog ka khuan singax singeh, tag mawh pa pon riang rao, krax muh krax rhawm, mai krax yum rhawm khaing khuan singax singeh heue.</div>
<div class="is"><div id="is61">Pai-ci-la mai Ya-ci-la</div></div>
<div class="ip">Mawh mex moeng kawn Khrit pui Yo-thaix pa keh daux veng Ya-si-yax pa iak. Yam tawx Kheu-lao-ti Vawng Law-ma lox nhie pui Yo-thaix khawm uik lih hu khaing Law-ma, kix gah tix hu khaing veng Yi-ta-li hoek ka veng Keu-ling-to, mai kix tom yaox Pao-law dee an. Kheu mawh kix pa yuh kaing sum nyiex gox man awm Pao-law, kix tom lih tix mawh paox pa yuh kaing gum lox buan tau mai Pao-law, mai hoik sax yuh kaing pa tawx ju tix son Pao-law (Lai Law-ma 16.3-5), nyiex ma kix kawx hoik mawh dee khrawm ceu cao tix rawg buan heue.</div>
<div class="ip">Ka daux phuk lai sigang khri, ceu kaux moeng pa mawh Pai-ci-la hoik sax dia tix sivoe mex pa mawh Ya-ci-la jheeng jheeng, tee mawh kheu blawn koe min nawh ka daux ceu cao mai ka daux haktiex heue.</div>
<div class="is"><div id="is62">Ceu kaux</div></div>
<div class="ip">Ka daux phuk lai sigang khri, ceu kaux mawh pa tang son pui tix kaux grawng to kaux nawh, rhawm keud, mai siawp sibrawm nawh mawh pa yuh ka mawx. Sum ceu kaux pui tix kaux kaux, jhi grawng pa koe siawp sibrawm nawh (Lai Yam-jauh 17.5; Lai Ni-si-mi 9.7); yuh kaing jhaw ka daux ceu kaux pui tix kaux kaux, mai jhi grawng yuh tix kaing ka greem siawp sibrawm nawh. (Lai Grawng Pa Yuh Kawn Cau 4.18).</div>
<div class="is"><div id="is63">Cub caw Yi-pi-cio-lu</div></div>
<div class="ip">Mawh pui pa yum rhawm ka Yi-pi-cio-lu pa koe ping nyia cuyi ka Si-lax (yum sivoe sang lih koe jhong khix mee num 270) khankix. Yi-pi-cio-lu mawh pui pa een krax gaux rhawm mawh ceu pa grum mhawm ka daux kawn pui (Lai Grawng Pa Yuh Kawn Cau 17.18).</div>
<div class="is"><div id="is64">Cao jhai</div></div>
<div class="ip">Mawh pui pa koe ping nyia cuyi ka daux Yi-seu-liex, kaing pa yuh kix mawh pa krai gum lox Siyiex ka kawn pui, mai pa krai lox son Siyiex. Beeh glawm cao jhai ang dak mawh pa krai ka lox jhai khawm uik, kaing ting mawh teei alo Siyiex sidiex gau ka kawn pui, mai kieh kawn pui tawng ka Siyiex. Pa siao ka daux phuk lai sigang khri pa khraox mawh: (1) Mawh cao jhai ka daux singax bawg yam phuk lai sigang khri pa prim, awm Yi-sai-yax, Yie-li-mi, Yaw-nax, Tang-yi-li khankix. (2) Mawh cao jhai ka daux singaix bawg yam phuk lai sigang khri pa khraox, awm Pa-na-pa, Si-miien, Lu-chiox, Pao-law khankix. (3) Mawh Yaw-hang cao com rawm, mai mawh Ye-sux nang (Lai Yaw-hang 6.14; 7.40; Lai Grawng Pa Yuh Kawn Cau 3.22-23).</div>
<div class="is"><div id="is65">Baox lih hoek (lih hoek)</div></div>
<div class="ip">Dee bleeh ka daux lai pa koe sivoe an mawh “lih hoek”, “lih bleeh”, phan ang mawh nan “hoik hoek”. Bawg tix blah ka daux phuk lai sigang khri krai mawh pui tix kaux kaux pa hoek, phan ang mawh nan hoik hoek (Lai Keu-ling-to Phuk Tix 16.17; Lai Keu-ling-to Phuk Ra 7.6; Lai Fe-li-pix 2.12), viang mawh nan, nie blawn krai mawh Ye-sux pa lih hoek, ka daux bawg yam si dauh haktiex, nawh tag sang lih hoek ka daux min plak ngai, tag sang prawng ca haktiex ka daux pa rauh pa see Siyiex (Lai Ma-thaix 24.3,27,37,39; Lai Thie-sa-law-ni-cia Phuk Tix 2.19; 3.13; Lai Ya-keux 5.7-8). Phan mawh singaix bawg yam sang lih hoek Ye-sux pui tix kaux kawx ang tawng (Lai Ma-thaix 24.36-44). Jhak dee kah kaing lox “singaix pa si dauh” heue.</div>
<div class="is"><div id="is66">Maw-na-rhok</div></div>
<div class="ip">Mawh dee ciyang Siyiex ka pui pa caox pa caig; dee an koe ngu pa ang chix yeet leeing ju, mawh dee guah tix tang ot khaing Siyiex leeing ju leeing phan (Lai Ma-thaix 25.41; Lai Pi-teux Phuk Ra 2.4-11).</div>
<div class="is"><div id="is67">Singaix tuah</div></div>
<div class="ip">Mawh ca rang khix num cie pui Yo-thaix daux tix vang tuah ka daux singaix aliah (jauh singaix phuan yam klip singaix hoek singaix liah yam klip singaix). Pui Yo-thaix priex tix hawt singaix in mawh singaix pa singax singeh, ang pon tix yuh kaing jhaw heue.</div>
<div class="is"><div id="is68">Ang-thi-a</div></div>
<div class="ip">Mawh dee ot simiang ting ka veng Shui-li-yax haktiex Law-ma, ot plak klip singaix ka plak laong veng ting in, mawh diang dee ting yuh pui laih lai, mawh veng ka daux loe mu khaix Law-ma mai Ya-li-sang-tax. Phan jhak tix yaox daux Lai Grawng Pa Yuh Kawn Cau, khaix hoik yum See-thi-fang son gum lox buan, koe kawn Khrit tix blah to mox tix ka Ang-thi-a, mai pui pa yum rhawm ka Siyiex jauh tix kok tix mawh kawn Khrit dee an; pa sidiex gum lox buan ka pui tang ceu tang cad jauh tix ka Ang-thi-a (Lai Grawng Pa Yuh Kawn Cau 11.19-30).</div>
<div class="is"><div id="is69">Mi-cia-leux</div></div>
<div class="ip">Mawh cao kaing kawn cau Siyiex tix kaux (Lai Yo-tax 9. Lai Plak Jhi 12.7).</div>
<div class="is"><div id="is70">Mi-leu-kong</div></div>
<div class="ip">Baox kok mawh Maw-law, mawh siyiex pa krub pui haktiex Cia-nang tix kaux, (Lai Simiang Phuk Tix 11.5, 33; Lai Simiang Phuk Ra 23.13).</div>
<div class="is"><div id="is71">Nyiex pa kied singax singeh</div></div>
<div class="ip">Mawh daux lawg nyiex gox buan man mai nyiex buan; teug sijax mukheu Siyiex deuh tix ot dee an. Mawh ngie cao giex kaing li pa ting pa pon tix laig daux nyiex dee pa kied singax singeh yam singaix pa pluat ploi ka phi map ku num heue.</div>
<div class="is"><div id="is72">Khix Si-wang</div></div>
<div class="ip">Mawh khix loe ka daux ca rang khix num cie pui Si-paw-lai, sigreung khix phuan mai sigreung khix liah (Lai A-maw-see 8.9).</div>
<div class="is"><div id="is73">Ma-na</div></div>
<div class="ip">Mawh priex preem pa ih pui Yi-seu-liex yam vuk vied vuk viang tix daux tiag daux tu; priex preem in pak peung awm sok taux ki bhawng, rawm siang dex sang paing awm rawm teeh (Lai Lih-hu 16.14-21; Lai Simin 11.7-9).</div>
<div class="is"><div id="is74">Cub caw (pa yuh cub caw)</div></div>
<div class="ip">Mawh kawn Khrit pa yuh cub caw khrawm paox tix, mai krax pa si doe pui pa yuh cub caw ka paox tix. Krax pa si doe in kieh Ye-sux Khrit mawh kaing ting, mai ra lai cim ka buan son pa dex ka daux khuan, guah paox tix klawm ka gum lox pa tawx ka piang haktiex. Bawg tix blah mawh pa si doe kawn Khrit tix tau mai Khrit ka daux Siyiex (Lai Grawng Pa Yuh Kawn Cau 2.42, 44; Lai Yaw-hang 1.3, 6-7).</div>
<div class="is"><div id="is75">Nyiex sidiex</div></div>
<div class="ip">Mawh nyiex dee krub pui Yo-thaix, mai mawh nang nyiex dee sidiex gau kix mai dee ting yuh pui haktiex krax klieh heue.</div>
<div class="is"><div id="is76">Riang su sai</div></div>
<div class="ip">Mawh kaing ceu pa daox deng pa plak jhi Siyiex tix ceu, mai kaing ceu pa tang pa siyox. Siyiex hoik sax krai pao alo tix ka cao jhai ka daux singaix bawg yam phuk lai sigang khri pa prim, mai ka kawn cau ka daux singaix bawg yam phuk lai sigang khri pa khraox khaing ka daux riang su sai heue.</div>
<div class="is"><div id="is77">Ya-mi-cia (Eu-me-ka)</div></div>
<div class="ip">Mawh miex ngai lai pui Si-lax pa nghoik khaix paox tix ka daux tix mu heue.</div>
<div class="is"><div id="is78">Ya-paw-la-hang</div></div>
<div class="ip">Ceu kaux prim mawh Ya-paw-lang (Lai Yam-jauh 17.5), mawh cao kaing ceu pui Yi-seu-liex. Nawh hoik sax pon krax pa kok Siyiex, mai lih hu khaing haktiex ot tix Ha-lang, nawh hu ka haktiex pa hoik jhi Siyiex ka daux krax yum rhawm. Siyiex yuh sijax mukheu tau mai nawh, mai loh ka ceu kaux nawh, tawx lox grawng sang mawh nawh tax du ceu pui tom nie. Siyiex cheuk tix yaox krax yum rhawm nawh ka pa tan lu nawh ka kawn simex tix Yi-sha pa koe tix kaux khaing (Lai Yam-jauh simin ting 22 mu). Ka daux phuk lai sigang khri pa khraox, hoik een nawh mawh “paox grawm Siyiex” (Lai Ya-keux 2.23), een nawh mawh “Tax du pui Yi-seu-liex” (Lai Ma-thaix 3.9; Lai Yaw-hang 8.39-58), een nawh mawh “keeing pa dex mai khuan” (Lai Law-ma 4.1-25), een nawh mawh pui pa thung pui yum rhawm ka Siyiex heue.</div>
<div class="is"><div id="is79">Ya-ti-mi</div></div>
<div class="ip">Mawh siyiex bun pa krub pui pa ot baoh haktiex Ya-si-ya pa iak dix, pui haktiex yum rhawm grawng pa chix kieh nawh pui pre haoh hun. Ya-ti-mi mawh ceu kaux ka ngai lai Si-lax heue.</div>
<div class="is"><div id="is80">Ya-paw-law</div></div>
<div class="ip">Mawh kawn Khrit pui Yo-thaix tix kaux ka haktiex Ya-li-sang-tax, nawh mawh pui pa lhaong ngai lai mai pa chix krai lox, pa lhak pa lhiao tix kaux, khaix an tom lih mawh cao sidiex gum lox buan ka ceu cao pa koe yam jauh. Viang mawh nan, nawh tawng ngie ka krax pa com rawm Yaw-hang, mai ang sax mhong grawng pa lih hoek Khuan Singax Singeh ka piang kawn Khrit. Ka daux haktiex Keu-ling-to koe pui tix blah pa hawt khaix nawh, mai hoik sax thung thiang ka pui pa hawt khaix Pao-law (Lai Keu-ling-to Phuk Tix 1.10-4.6).</div>
<div class="is"><div id="is81">Ya-seu-la</div></div>
<div class="ip">Mawh siyiex bun pa krub pui haktiex Cia-nang pa chix keh tix pre haoh hun dix dix. Siyiex simex pa veeh tix ka plak Ya-seu-la mawh Pa-lix. Khaix hoik laig pui Si-paw-lai ka daux haktiex Cia-nang, koe pui tom nie jauh tix krub ka siyiex in kiex heue.</div>
<div class="is"><div id="is82">Ya-loeng</div></div>
<div class="ip">Mawh pux ke Maw-si, Siyiex hoik laug nawh mawh cao giex kaing li pa ting daux pui Yi-seu-liex heue.</div>
<div class="is"><div id="is83">Ya-ci-phax</div></div>
<div class="ip">Mawh kawn saux simiang Si-luix ka daux ra baux bawg yam ka Si-lui-ya-ci-phax, pa mawh simiang plak lih singaix ka Cia-li-lix mai ka piang baoh rawm klawng Yaw-tang. Pao-law hoik sax krai lox son tix ka plak sivoe ngai nawh mai nan nawh Pe-ni-see (Lai Grawng Pa Yuh Kawn Cau 25.13-26.32).</div>
<div class="is"><div id="is84">Ya-liex Pa-kux</div></div>
<div class="ip">Mawh gawng iak tix mu ka daux veng Ya-tien, mawh veng dee kum pui kaing, mawh kheu nan tom kok mawh veng dee kum pui kaing ka ceu kaux tang ceu (Lai Grawng Pa Yuh Kawn Cau 17.19, 22).</div>
<div class="is"><div id="is85">Ya-si-yax</div></div>
<div class="ip">Mawh veng tix mu ka daux haktiex Law-ma, khaix an tom kok mawh Ya-si-ya pa iak ka plak klip singaix, mawh haktiex Thu-eu-chi tix blah yam in. Lai Plak Jhi hoik sax krai ka veng in aliah veng (Lai Plak Jhi 1.4, 11; 2.1-3.2). Phuk lai sigang khri pa khraox kawx hoik sax krai veng in ka ceu kaux tang ceu, awm pa mawh Keu-law-si, Si-la-phaw-li, Mi-li-to khankix, dee ot simiang ka veng in mawh Yi-fu-saw heue.</div>
<div class="is"><div id="is86">Ya-see-tha-lux</div></div>
<div class="ip">Mawh siyiex sibun pa krub pui haktiex pa dex baoh plak lih singaix pa giex kaing ka piang pa kieh pre haoh hun, mai siyiex sibun pa yuh naing heue.</div>
<div class="is"><div id="is87">Khix Ya-pix</div></div>
<div class="ip">Mawh khix tix ka daux lai ca rang khix num cie pui Si-paw-lai, ka sigreung khix loe tom hoek sigreung khix pon, mai baox kok mawh nang Khix Ni-sang (Lai Ni-si-mi 2.1; Lai Lih-khaing Ai-cix 13.4).</div>
<div class="is"><div id="is88">Khix Ya-tax</div></div>
<div class="ip">Mawh khix kao ra ka daux lai ca rang khix num cie pui Si-paw-lai, ka sigreung khix ra tom hoek sigreung khix loe heue.</div>
<div class="is"><div id="is89">Ya-kai-yax</div></div>
<div class="ip">Mawh veng ting tix mu ka daux meung haktiex Law-ma. Yam in Si-lax plak seh tix plak (plak laong tix plak mawh Ma-chi-toeng). Ka daux phuk lai hawx pa khraox thut lih ka daux singaix yam in, daux tix blah teei Si-la mawh son Ya-kai-yax mai Si-li-ni (Lai Grawng Pa Yuh Kawn Cau 20.2). Dee ot simiang ka veng Ya-kai-yax mawh Keu-ling-to. Ka daux phuk lai sigang khri pa khraox kawx hoik krai veng in ka ceu kaux tang ceu, awm pa mawh Cing-keu-li mai Ya-tien yuh nan heue.</div>
<div class="is"><div id="is90">Sijax mukheu (Yuh sijax mukheu)</div></div>
<div class="ip">Mawh gum lox pa hoik rom tix tat tix ceu, pa yuh kawn pui tau mai paox kawn pui tix, phan ang mawh nan pa yuh Siyiex tau mai kawn pui. Awm hoik yuh Siyiex tau mai Naw-yax (Lai yam-jauh 9.8-17); yuh Siyiex tau mai Ya-paw-la-hang (Lai Yam-jauh 17.1-8). Ka daux phuk lai sigang khri, gum lox in hoik yie krai mawh sijax mukheu pa yuh Siyiex tau mai pui Yi-seu-liex ka gawng Si-nai (Lai Lih-khaing Ai-cix 24.4-8).</div>
<div class="is"><div id="is91">Teug sijax mukheu</div></div>
<div class="ip">Mawh teug pa yuh ka khaox, om plak praix ka khri, deuh khlawp simaox pa tiiem gum lox ping nyap ot daux ra khlawp, mai kraung pa singax cie pui Yi-seu-liex. Ka daux singaix bawg yam daux tiag daux tu, teug sijax mukheu deuh tix ot ka daux nyiex gox buan man (Lai Lih-khaing Ai-cix 25.10-22; Lai Si-paw-lai 9.4-5).</div>
<div class="is"><div id="is92">Rawm sigrit sigra pa raoh</div></div>
<div class="ip">Gum lox ngai lai Si-paw-lai thut mawh “Rawm sigrit sigra gawng priem”. Ka daux singaix pa hoik luan dix dix, pui Yi-seu-liex krai mawh: (1) rawm nhawng pa koe ka kaing rawm Su-yi-see mai si nax Rawm Sigrit Sigra Ti-cong tix blah. Kaing ceu pa lih tix mawh ka daux Lai Lih-khaing Ai-cix simin ting 13 mu hoik lih tix mawh dee in heue. (2) Rawm Su-yi-see. (3) Rawm A-kha-pa. (4) Rawm sigrit sigra pa raoh heue.</div>
<div class="is"><div id="is93">Mhok khri</div></div>
<div class="ip">Mawh pa tawx pui Si-lax pui pa pex ka daux pa yuh krax pa lah cha ceep, phan ang mawh nan, mawh pa tawx nyo si nie pa koe min ceep yam yuh krax pa khan kheu ka priex preem, in hoik jhi grawng pa pon pex, min plak ngai, mai krax gaux rhawm heue.</div>
<div class="is"><div id="is94">Pa plak jhi</div></div>
<div class="ip">Dee bleeh mawh “yah lih” phan ang mawh nan “plih lih”. Krax pa plak jhi kaoh khaing Siyiex, kaing ting mawh sang kieh pui tawng ka nawh, sidawng ka alo nawh (Lai Keu-ling-to Phuk Tix1.21; Lai Keu-law-si 1.25-27). Krax pa plak jhi ka daux phuk lai sigang khri kied haoh ceu, mawh khawm riang su sai (Lai Yie-li-mi 1.11-19; A-maw-see 7.1-9; 8.1-3; Lai Grawng Pa Yuh Kawn Cau 10.1-16), ca maox (Lai Yam-jauh 28.12; 37; Lai Tang-yi-li 7.8; Lai Ma-thaix 1.20), kaing ceu pa lak lih tix koe ka piang haktiex (Lai Lih-khaing Ai-cix 3.2), lox jhai (Lai Grawng Been Phuk Ra 15.8; Lai Si-paw-lai 1.1) khankix. Phuk lai sigang khri pa khraox krai mawh Ye-sux Khrit pa plak jhi Siyiex pa blawn sidawng mai pa grum naog (Lai Yaw-hang 1.18; Lai Si-paw-lai 1.2-3).</div>
<div class="is"><div id="is95">Gum lox pa tat tix deuh</div></div>
<div class="ip">Mawh gum lox pa hoik tat Siyiex tix deuh ka pui cie tix, son sang kieh kix koe krax yum rhawm ka kaing ceu pa tag sang hoek tix mawh ka daux singaix pa sang hoek. Awm hoik tat Siyiex tix deuh gum lox ka Ya-paw-la-hang, tag sang kieh nawh lih mawh keeing meung pui tom nie (Lai Yam-jauh 17.1-8), mai hoik tat tix deuh gum lox kieh doeh kawn praix Ta-wue plud tix mawh simiang khaix nawh (Lai Sa-mu-eu Phuk Ra 7; Lai Grawng Been Phuk Tix 17) khankix. Ka daux phuk lai sigang khri pa khraox, “gum lox pa tat tix deuh” nie blawn siao tom nie, awm hoik een Pao-law krax yum rhawm pui tang ceu tang cad mawh gum lox pa hoik tat Siyiex tix deuh pa lih tix mawh sidawng, tag sang kieh kawn pui piang haktiex pon buan son ka daux Ya-paw-la-hang (Lai Law-ma 4.9-25; Lai Cia-la-thaix 3.6-29).</div>
<div class="is"><div id="is96">Paw-li-haung</div></div>
<div class="ip">Dee bleeh ngai lai mawh “nyiex ma pa koe priex preem”, ceu kaux prim kok mawh Yi-fa-tha (Lai Yam-jauh 35.19), ot ka plak seh Yie-lu-sa-leung been 8 kongli. Ta-wue keh dee in mai yaog nawh mawh simiang (Lai Sa-mu-eu Phuk Tix 16.1-13), kheu nan tom baox kok mawh “veng Ta-wue” (Lai Lu-cia 2.4,11); dee in kawx hoik mawh nang dee keh Ye-sux (Lai Ma-thaix 2.6; Lai Lu-cia 2.4-7).</div>
<div class="is"><div id="is97">Gawng Heu-liex</div></div>
<div class="ip">Mawh ceu kaux tang ceu gawng Si-nai (Lai Lih-khaing Ai-cix 3.12; Lai Been-ra-bawg 1.6).</div>
<div class="is"><div id="is98">Poi nyiex gox bang</div></div>
<div class="ip">Mawh poi cie pui Yo-thaix tix mu, doh keud ka yam vuk vied vuk viang tax du kix paung ot ka daux tiag daux tu. Poi in mawh ka daux haok khix kao, khawm uik daix singaix (Lai Lih-khaing Ai-cix 23.16; Lai Li-we 23.33-43).</div>
<div class="is"><div id="is99">Kheu-lao-ti</div></div>
<div class="ip">Mawh Vawng pa giex kaing Law-ma ka daux jhong khix mee num tix pon tix hoek tix phuan num heue.</div>
<div class="is"><div id="is100">Pui Li-we</div></div>
<div class="ip">Mawh ceu pui Li-we pa dex dawt tau mai pa yuh kaing cao giex kaing li. Kix caw tix yuh kaing pa teem coi pa krub ka daux nyiex buan (Lai Simin 3.1-13).</div>
<div class="is"><div id="is101">Cao giex kaing li Li-we</div></div>
<div class="ip">Mawh cao giex kaing li Si-paw-lai pa kaoh khaing doeh ceu cad pui Li-we. Yam jauh cao giex kaing li khawm uik mawh ceu pui Li-we pa koe beeh glawm tix yuh, viang mawh nan khaix an pui Li-we ang dak yuh cao giex kaing li ku kaux heue.</div>
<div class="is"><div id="is102">Piie-si-phux</div></div>
<div class="ip">Mawh ceu kaux simiang phi. Pui tix blah een nawh mawh siyiex veng Yi-keu-loeng pui Fe-li-see pa mawh “Pa-lix Si-pux” (Lai Simiang Phuk Ra 1.2-3).</div>
<div class="is"><div id="is103">Si-eu-mi</div></div>
<div class="ip">Mawh siyiex pui Si-lax. Gum lox Si-lax mawh “kawn cau siyiex khankix”, mawh kheu nan tom kok mawh “siyiex pa lhak lhiao” (Lai Grawng Pa Yuh Kawn Cau 14.12).</div>
<div class="is"><div id="is104">Si-luix</div></div>
<div class="ip">(1) Mawh simiang Si-luix, pa mawh simiang pa giex kaing piang meung Yo-thaix sivoe sang lih koe jhong khix mee num 37 hoek 4 num. Yam lih keh Ye-sux pa pauh ka kawn nyawm simex ka daux veng Paw-li-haung mawh pui in (Lai Ma-thaix 2.1-22; Lai Lu-cia 1.5). (2) Mawh Si-lui-ang-thi-phax, kawn simex Si-luix, yaog nawh mawh simiang pa giex kaing piang haktiex Cia-li-lix sivoe sang lih koe jhong khix mee num 4 hoek 39 num. Yaw-hang cao com rawm mawh nawh pa pauh yum (Lai Ma-thaix 14.1-10). (3) Mawh ka daux tix baux bawg yam ju Si-lui-ya-ci-phax, kawn saux simiang Si-luix, pa giex kaing piang meung haktiex Yo-thaix ka daux jhong khix mee num 41 hoek 44 num. Nawh pauh ka Ya-keux pa mawh kawn cau, mai baox laung ka Pi-teux (Lai Grawng Pa Yuh Kawn Cau 12.1-23).</div>
<div class="is"><div id="is105">Cub caw Si-luix</div></div>
<div class="ip">Mawh pui giex kaing cub caw pui Yo-thaix, kix kieh pui Yo-thaix tag caw tix mawh doeh kawn praix Si-luix pa giex ka kaing, ang mawh cao kuang kaing pui Law-ma pa giex kaing heue.</div>
<div class="is"><div id="is106">Si-law-tix</div></div>
<div class="ip">Mawh moeng Si-lui-ang-thi-phax pa yaog pui mawh simiang ka haktiex Cia-li-lix; sivoe sang mex nawh ka Si-luix, nawh mawh moeng Fe-lix pux aik tang miex Si-luix (Lai Ma-kheu 6.17-28).</div>
<div class="is"><div id="is107">Pux aik</div></div>
<div class="ip">Lheu khaing pux aik ka daux nex nham, ka daux phuk lai sigang khri pux aik kawx mawh ka daux pui tix ceu, paox grawm pui naing (Lai Sa-mu-eu Phuk Ra 1.26). Ka daux phuk lai sigang khri pa khraox, “pux aik” gum lox in mawh pui pa si doe tix ka daux krax pa yum rhawm ka Ye-sux ka daux khuan (Lai Lu-cia 8.20). Pao-law rien kok kawn Khrit mawh pux aik nawh (Lai Keu-ling-to Phuk Tix 1.10; Lai Thie-sa-law-ni-cia Phuk Tix 1.4), can pui pa yum rhawm ka Siyiex, khawm pux o khankix, hoik mawh pui cie Siyiex khawm uik (Lai Cia-la-thaix 1.11), hoik awm mawh pux aik pux o nyiex tix lhang prang tix mu yuh nan heue.</div>
<div class="is"><div id="is108">Sidah kraix</div></div>
<div class="ip">Mawh sidah bhawng pa yuh lih khaing bee khaox tix ceu, kied bhawng, pui Yo-thaix teei tix yuh sidah kah, mai teei tix kraix ka to kaux pui yum nang heue.</div>
<div class="is"><div id="is109">Pui caox (pui phi map)</div></div>
<div class="ip">Mawh pui Yo-thaix pa lieh lheu ka lox tat jhawm prawng pa dex dawt mai priex preem mai pa yuh paox pie tau mai pui tang ceu tang cad, mai ang cu kix yuh krax krub ka daux nyiex sidiex. Pui in kix hoik mawh pui pa ang pui Yo-thaix een koe ceu; kheu hoik sax yuh Ye-sux paox pie tau mai kix, nawh pon krax pa ne raw. (Lai Ma-kheu 2.15-17; Lai Lu-cia 7.34; 15.1-2).</div>
<div class="is"><div id="is110">Sok simie taux klaox</div></div>
<div class="ip">Mawh simie ceu pa koe ka daux haktiex Pa-leu-see-thang tix ceu, sok simie taux klaox mawh pa blawn iak khaing paox tix tix ceu. Viang mawh nan yam hoik pon tix huan, hoik sidu lhaong awm pui, sim khankix chix tix laux lee tix ka daux heue.</div>
<div class="is"><div id="is111">Rhawm rhi pa mhawm</div></div>
<div class="ip">Mawh krax tawng pa koe ka daux rhawm rhi pui tix ceu. Rhawm pa chix keud ceu pa mhawm in pon guah ka ceu pa mhawm mai ceu pa ang mhawm, mawh diag dong pa pon tat sidawng ka kaing ceu pa yuh son pui. Kheu nan rhawm pa chix keud ceu pa mhawm mawh pa iak riang iak rao, bawg tix blah chix seeing brai (Lai Keu-ling-to Phuk Tix 8.10-13; Lai Thi-maw-thaix Phuk Tix 4.2), mawh kheu nan ang mawh diag dong pa grum naog heue.</div>
<div class="is"><div id="is112">Khuan pa caox pa caig</div></div>
<div class="ip">Phan ang mawh nan chix tix kok mawh “khuan pa seeing brai”, pon chix tix laig ka daux to kaux pui, mai yuh kaing ceu pa kieh pui laux leeing. Pui dix dix een jhawm saux mawh phi pa seeing pa brai pa laig ka daux to kaux pui heue.</div>
<div class="is"><div id="is113">Meung yum</div></div>
<div class="ip">Mawh dee paung ot pui yum. Pui ka daux singaix ju bawg yam phuk lai sigang khri pa prim dix dix, kix hoik yum rhawm grawng pui yum paung ot ka greem tiex meung yum (Lai Yam-jauh 37.35; Lai Yaog Yaw 139.8), dee an hoik mawh daux tiag krax yum (Lai Yaog Yaw 88.12; Lai Sidiex 9.10). Ka daux phuk lai sigang khri pa khraox, meung yum bawg tix blah tiag mawh krax yum (Lai Ma-thaix 16.18); Ye-sux hoik giex ka krax yum mai ka jiak saw meung yum (Lai Plak Jhi 1.18).</div>
<div class="is"><div id="is114">Mai-ci-si-teux</div></div>
<div class="ip">Nawh mawh simiang Sa-leung ka singaix baux ju Ya-paw-la-hang, mai mawh nang cao giex kaing li Siyiex pa ting tix kaux. Nawh hoik tiag awm cao giex kaing li pa ting grum mhawm, mawh “cao giex kaing li pa koe leeing ju” (Lai Yaog Yaw 110.4). Lai Si-paw-lai kok Ye-sux mawh “cao giex kaing li doeh ceu cad Mai-ci-si-teux”, “mawh cao giex kaing li pa grum mhawm” (Lai Si-paw-lai 5.6-10; 6.20-7.28).</div>
<div class="is"><div id="is115">Siang simaox bawd paing</div></div>
<div class="ip">Mawh siang simaox tix ceu, koe rawm siang pa ang awm paox, pa yie yaox si jheeng mawh pa paing mai pa pau heue.</div>
<div class="is"><div id="is116">Lox daux khuan (Lox tang ceu tang cad)</div></div>
<div class="ip">Mawh khawng phak buan son pa tawx khuan singax singeh tix ceu. Kawn Khrit pa naog ka khuan singax singeh mai pa pon ka khawng phak buan son ceu in, chix si kah ka lox tix ceu pa ang pui tawng; lox in ang mawh lox tang ceu tang cad ka daux haktiex, mawh lox pa si kah ka Siyiex khaing daux khuan singax singeh (Lai Grawng Pa Yuh Kawn Cau 10.46; Lai Keu-ling-to Phuk Tix 12.10, 28, 30; 13.8; 14.1-24).</div>
<div class="is"><div id="is117">Bee khaox pa bhawng</div></div>
<div class="ip">Mawh sidah bhawng pa ngawh tix ceu, chix tix siao yuh krax krub Siyiex kah, mai chix tix kieh mawh khawng phak pa tawx ka paox grawm tix heue.</div>
<div class="is"><div id="is118">Kaing jhaw</div></div>
<div class="ip">Phan siao ka daux pa dex dawt mai Siyiex, mawh pa yuh been pa krub mai krax krub; phan siao ka daux ceu cao, mawh kaing pa yuh son ceu cao, mai mawh nang ka daux kaing jhaw pa kaoh khaing krax muh, pa khaw mai alo Siyiex heue.</div>
<div class="is"><div id="is119">Kawn cau</div></div>
<div class="ip">Dee bleeh sivoe an mawh pui pa tawx hu mawh cao pa krai lox, mai kawn cau. Ka daux phuk lai sigang khri pa khraox, mawh kawn cau kao ra kaux pa hoik kok Ye-sux hawt tix teem coi ka nawh; viang mawh nan hoik mawh nang pa siao kok ka Pao-law, mai ka cao giex kaing ceu cao tang kaux (Lai Grawng Pa Yuh Kawn Cau 14.14; Lai Law-ma 16.7).</div>
<div class="is"><div id="is120">Prawng ca</div></div>
<div class="ip">Siyiex mawh cao pa prawng ca (Lai Yam-jauh 18.25; Lai Yaog Yaw 50.6). Krax prawng ca Siyiex mawh pa prawng ca nawh ka daux been krax ot krax koe kawn pui, khawm ka daux singaix pa si dauh, mai ka meung haktiex khawm uik (Lai Ma-thaix 12.34; 23.33; 25.31-46).</div>
<div class="is"><div id="is121">Co-see</div></div>
<div class="ip">Mawh cao kaing siyiex pa krub pui Si-lax (Lai Grawng Pa Yuh Kawn Cau 14.12).</div>
<div class="is"><div id="is122">Thie-sa-law-ni-cia</div></div>
<div class="ip">Mawh dee ot simiang veng Ma-chi-toeng meung haktiex Law-ma, mawh diang rawm veng dee ting yuh pui laih lai tix dauh. Yam hu Pao-law sidiex ka daux ra bawg, nawh hoik sax yuh kaing tau mai Si-la dee in, mai sum ka ceu cao (Lai Grawng Pa Yuh Kawn Cau 17.1-9).</div>
<div class="is"><div id="is123">Cia-liox</div></div>
<div class="ip">Mawh simiang cao kaing Law-ma pa giex kaing piang Si-lax ka daux jhong khix mee num 51 hoek 52 num (Lai Grawng Pa Yuh Kawn Cau 18.12-17).</div>
<div class="is"><div id="is124">Cia-ma-liex</div></div>
<div class="ip">Mawh sara pui Yo-thaix pa ao min, pui kum kaing ting tix kaux (Lai Grawng Pa Yuh Kawn Cau 5.34-40). Pao-law hoik sax gau tix ka nawh (Lai Grawng Pa Yuh Kawn Cau 22.3).</div>
<div class="is"><div id="is125">Pi-la-to</div></div>
<div class="ip">Jauh daux jhong khix mee num 26 hoek 36, mawh simiang Law-ma pa giex kaing piang pui Yo-thaix, mai Sa-ma-li-yax, mai veng Yi-thu-mai khankix. Yam giex pui Yo-thaix ka Ye-sux, khaix hoik prawng pui daux bang kum mai tawx ka Pi-la-to; Pi-la-to ang yaox dee lud loe Ye-sux, viang mawh nan, ca kawn hawt tix tawk Ye-sux yum ka piang khaox lhak awm rawm keud pui Yo-thaix heue.</div>
<div class="is"><div id="is126">Pi-teux</div></div>
<div class="ip">Baox kok mawh Si-meung mai Ci-fax. Viang mawh Ci-fax lox Ya-lang ang ah, mawh Pi-teux lox Si-lax ang ah, dee bleeh mawh “rang simaox” awm paox tix. Pi-teux mawh pui Cia-li-lix Paw-sai-tax (Lai Yaw-hang 1.44) pa rub kax (Lai Ma-kheu 1.16; Lai Lu-cia 5.3), khaix an tom lih tix mawh ka daux kawn cau Ye-sux kao ra kaux pa blawn mhawm tix kaux. Nawh hoik sax krai doh mawh Ye-sux Khrit (Lai Ma-thaix 16.13-20; Lai Ma-kheu 8.27-29; Lai Lu-cia 9.18-20), mai hoik sax krai ang tix tawng ka Ye-sux loe bawg (Lai Ma-thaix 26.69-75; Lai Ma-kheu 14.66-72).</div>
<div class="is"><div id="is127">Saw-to-ma</div></div>
<div class="ip">Dex ka veng pa koe ka rawm sigrit sigra pa kaog tix dauh, veng in mai veng Eu-maw-la mawh veng pa tang phi map pa kied ting ka daux phuk lai sigang khri pa prim. Siyiex ploi ngu lih gleeing kah (Lai Yam-jauh 19.24-28; Lai Ma-thaix 10.15).</div>
<div class="is"><div id="is128">Saw-law-meung</div></div>
<div class="ip">Mawh simiang pui Yi-seu-liex pa ting tix kaux, kawn simex simiang Ta-wue kied mawh pa koe ping nyia mai pa mag mi tix kaux. Ka daux yam mawh nawh simiang, nawh hoik yuh hoik ka kaing pa sum nyiex buan Yie-lu-sa-leung heue.</div>
<div class="is"><div id="is129">Si yawng ting (Si yawng)</div></div>
<div class="ip">Mawh to sat pa ting tix ceu, ka daux phuk lai sigang khri kawx kok nawh mawh si uing, ang mawh mhai ceu pa mhawm, mawh mhai ceu pa dex mai phi caox (Lai Plak Jhi 12.3-13.4; 20.2-3).</div>
<div class="is"><div id="is130">Maw-ta-la</div></div>
<div class="ip">Mawh yaong pa ot praok rawm nhawng Cia-li-lix tix dauh. Ma-li-yax haktiex Maw-ta-la yum rhawm ka Ye-sux, khaix hoik kaoh im Ye-sux nawh hoik sax jhi Maw-ta-la yaox tix (Lai Ma-kheu 15.40-47; Lai Yaw-hang 20.1-18).</div>
<div class="is"><div id="is131">La-pix</div></div>
<div class="ip">Mawh lox Si-paw-lai, dee bleeh mawh “Sara”.</div>
<div class="is"><div id="is132">Laug</div></div>
<div class="ip">Mawh kaing ting ka daux lox lai pa tawx Pao-law (Lai Law-ma 8.29-33; 9. 6-26; 11.5,7,28; 16.23; Lai Yi-fu-saw 1.4-12; Lai Keu-law-si 3.12; Lai Thie-sa-law-ni-cia Phuk Tix 1.4; Lai Thie-sa-law-ni-cia Phuk Ra 2.13; Lai Thi-to1.1). Cao laug mawh Siyiex, nawh hawt awm pa koe akhuang tix, mai laug tix tawx krax pa taoh ka daux ceu pa phan pa yuh tix. Ceu pa si doe tix dex mai pa laug, mawh ceu pa grox ciak tix deuh, pa cox mhawm sijax mukheu khankix heue.</div>
<div class="is"><div id="is133">Pui Fa-li-saix</div></div>
<div class="ip">Mawh cub caw pui Yo-thaix tix ceu; cub caw in kied sidaing mawh pui pa sau riang tix hawt mai pa kah ka deeh bleeh lox tat jhawm prawng Maw-si. Ka daux phuk lai sigang khri pa khraox, pui pa chix kah ka phuk lai sigang khri plak nie mawh cub caw in heue.</div>
<div class="is"><div id="is134">Lox tat jhawm prawng (jhawm prawng)</div></div>
<div class="ip">“Lox tat jhawm prawng” pa krai pui Yo-thaix mawh phuk lai sigang khri pa prim pa jauh tix phuan ceu, mai chix tix kok mawh nang “phuk lai cie Maw-si phuan ceu”; viang mawh nan bawg tix blah kawx siao ka daux pa blawn ting ceu haoh ceu, mawh phuk lai sigang khri pa prim khawm uik heue.</div>
<div class="is"><div id="is135">Khiox khaw rawg buan</div></div>
<div class="ip">Mawh pa krai grawng pa khiox khaw pui, yaog yaw pui, ah pui lox ting buan son, krai doh phi map tix ka Siyiex ka daux been li. Siyiex cu tix nghiet ka lox pa khiox khaw pui cie nawh. Nie mawh pa krai ka daux Lai Lu-cia, ka daux krax pa im Ye-sux kaing ting mawh krax pa khiox khaw rawg buan sawg ka alo Siyiex khawm uik; nawh nie blawn kieh krax in mawh pa sidiex kawn cau tix khiox khaw (Lai Ma-thaix 6.9-13; Lai Lu-cia11.2-4). Krax pa khiox khaw ang mawh kaing pa cau ka Siyiex, hoik mawh pa tawx krax pa ting buan son, pa yaog yaw, mai min plak ngai ka Siyiex, krai ceu pa sang lo tix mai krax pa muh tix ka pui tang kaux tawx ka Siyiex, simie alo Siyiex mai siawp sibrawm nawh pon lih tix mawh khawm uik heue.</div>
<div class="is"><div id="is136">Khaox Cing-heu-huang (Khaox si piak)</div></div>
<div class="ip">Mawh khaox pa kied kiien tix ceu, chix tix yuh nyiex ka heue.</div>
<div class="is"><div id="is137">A-meung</div></div>
<div class="ip">Lox Si-paw-lai dee bleeh krai mawh “mawh yuh nin” phan ang mawh nan “simie mawh nin”, chix tix thut mawh “pa gaux rhawm tix yuh” mai “pa muh tix yuh” khankix. Lai Plak Jhi simin ting 3 mu simin iak 14 mu teei lox in mawh pa kok ka Khrit heue.</div>
<div class="is"><div id="is138">A-eu-fa (A-la-fa)</div></div>
<div class="ip">Miex ngai lai Si-lax ka daux tix mu. Ka daux Lai Plak Jhi siao “aux mawh A-eu-fa mai Ya-mi-cia” gum lox in dee bleeh mawh “aux mawh pa jauh, mawh pa si dauh” (Lai Plak Jhi 1.8; 21.6; 22.13).</div>
<div class="is"><div id="is139">Fe-see-to</div></div>
<div class="ip">Mawh simiang Law-ma pa giex kaing piang pui Yo-thaix ka jhong khix mee num 60 num hoek 62 num. Pao-law hoik sax krai lox son tix ka plak sivoe ngai nawh, mai khiox khaw nawh krai ka Vawng Law-ma (Lai Grawng Pa Yuh Kawn Cau 25.1-26.32).</div>
<div class="is"><div id="is140">Khix Si-pa-theux</div></div>
<div class="ip">Mawh khix kao tix ka daux ca rang khix num cie Si-paw-lai, sigreung khix tix tom hoek sigreung khix ra (Lai Sa-cia-li-ya 1.7).</div>
<div class="is"><div id="is141">Mi-sai-yax</div></div>
<div class="ip">Jhak ka daux dee kah kaing lai “Khrit”.</div>
<div class="is"><div id="is142">Sara pa chix kah phuk lai sigang khri (pui tiiem lai)</div></div>
<div class="ip">Mawh “sara cao gau ka lox tat jhawm prawng”, plak nie mawh pui Fa-li-saix; kaing yuh kix mawh pa sidiex gau mai pa kah ka phuk lai sigang khri pa prim, nie mawh phuk lai pa tiiem Maw-si phuan ceu heue.</div>
<div class="is"><div id="is143">Law-teux</div></div>
<div class="ip">Mawh kawn pha Ya-paw-la-hang. Yam ciyang Siyiex ka veng Saw-to-ma, Law-teux mai kawn sibun nawh ra kaux to mox tix, kheu moeng nawh gi plak khaix tix tom tieh tix lih mawh rong kih (Lai Yam-jauh 19.12-29; Lai Lu-cia 17.28-32).</div>
<div class="is"><div id="is144">Kai-sax</div></div>
<div class="ip">Mawh ceu kaux pa yaog yaw Vawng Law-ma, ceu kaux pa prim thut mawh “Kai-sax” heue.</div>
<div class="is"><div id="is145">Pao-law</div></div>
<div class="ip">Mawh cao pa sum ceu cao Ya-si-yax pa iak mai ceu cao Si-lax pa koe sivoe, to kaux nawh kok tix mawh kawn cau pui tang ceu tang cad (Lai Law-ma 11.13). Pao-law mawh ceu kaux lox pui Si-lax, ceu kaux lox pui Yo-thaix mawh Sao-law (Lai Law-ma 13.9). Keeing nawh mawh pui haktiex Ta-sux, pui Fa-li-saix, ceu pui Piien-ya-ming (Lai Grawng Pa Yuh Kawn Cau 21.39; Lai Fe-li-pix 3.5). Yam keh Pao-law, nawh hoik pon ca rang ceu pui Law-ma (Lai Grawng Pa Yuh Kawn Cau 22.28).</div>
<div class="ip">Pao-law hoik mawh pui pa tuk tiak ka kawn Khrit ceu cao pui Yo-thaix sivoe an, ka daux krax pa hu nawh tuk tiak ka ceu cao Ta-ma-see-keux, nawh si pup ka Ye-sux pa deeh kaoh im, mai loh rhawm tix muh ka Ye-sux, lih tix mawh cao sidiex lox buan Khrit pa ting tix kaux. Nawh kawx mawh nang cao pa tiiem lox lai pa tawx ka daux phuk lai sigang khri pa khraox tom nie heue.</div>
<div class="is"><div id="is146">Ha-mi-cie-to-toeng</div></div>
<div class="ip">Lai Plak Jhi simin ting 16 mu iak 16 mu hoik sax krai ka haktiex in, viang mawh nan ang pon tawng sidawng ka ceu kaux lox in mawh ang mawh haktiex, mawh ang mawh pa krai grawh grawng ceu kaux. Pui pa kah ka phuk lai sigang khri tix blah kix een ceu kaux in mawh Mi-cie-to bang naing pa ao min tix dauh dix dix (Lai Cao-prawng 5.19; Lai Simiang Phuk Ra 23.29).</div>
<div class="is"><div id="is147">Pui pa deuk (Pui pa kawn koe)</div></div>
<div class="ip">Mawh pui pa deuk khaix hoik tud rhim pui kah (Lai Yi-see-la 9.13; Lai Yie-li-mi 24.8; Lai A-maw-see 5.7-15). Pui pa deuk pa tiiem tix deuh ka daux phuk lai sigang khri mai pa koe grawh grawng tau mai krax taoh, kix mawh ceu pui pa pon krax taoh, phan ang mawh nan pui pa tag sang pon krax taoh. Viang kix hoik kham krax pa prawng ca Siyiex, mai ca kawn yaox tix im ju. Ka daux phuk lai sigang khri pa khraox, Pao-law hoik een pui pa hawt ka Khrit khankix mawh pui pa deuk khankix tete, mawh pui hoik laug Siyiex khaing ka daux buan son (Lai Law-ma 9.27-29; 11.5).</div>
<div class="is"><div id="is148">Thai-eux Si-toeng</div></div>
<div class="ip">Mawh veng ting ra mu dee yuh pui laih lai ka Fe-ni-ci dix dix, mai ka diang rawm, ot ka plak seh Li-pa-noeng, ka plak lih singaix ka praok rawm nhawng Ti-cong; Si-toeng ot ka plak laong Thai-eux been 40 kongli. Simiang Si-lang haktiex Thai-eux hoik sax tawx khaox ox mai pui pa chix sum nyiex ka Ta-wue mai Saw-law-meung sum nyiex haw mai nyiex buan (Lai Sa-mu-eu Phuk Ra 5.11; Lai Simiang Phuk Tix 5.1-12; Lai Grawng Been Phuk Ra 2.3-16). Lai lox buan hoik sax siao veng in kiex mawh pa krai ka dee singai (Lai Lu-cia 6.17) mai khawm haktiex simiang been li tang ceu (Lai Lu-cia 10.13). Ye-sux mai Pao-law hoik sax hoek haktiex in heue.</div>
<div class="is"><div id="is149">Yie-lu-sa-leung</div></div>
<div class="ip">Dee bleeh mawh “veng pa nhim”, ot ka gawng lua haktiex plak seh ka Pa-leu-see-thang, ceu kaux prim mawh Yie-pu-see, mai kok tix mawh nang “gawng Shi-ang”, khaix hoik pon puing Ta-wue kah, nawh tom sum ceu kaux mawh “veng Ta-wue” (Lai Sa-mu-eu Phuk Ra 5.6-10; Lai Simiang Phuk Tix 8.1). Jauh yam an Yie-lu-sa-leung tom lih tix mawh num dee yuh pui kaing been mai ka been li ka daux pui Yi-seu-liex (Lai Sa-mu-eu Phuk Ra 6.12). Meung tom nie kieh dee in mawh veng ting, Saw-law-meung kawx sum nyiex buan dee in. Yie-lu-sa-leung mawh dee yum Ye-sux mai ka dee kaoh im nawh (Lai Ma-thaix 16.21), gum lox buan kawx hoik jauh tix sidiex tix hu khaing dee in (Lai Grawng Pa Yuh Kawn Cau 1.8). Ka daux Lai Plak Jhi hoik tiiem tix deuh, dee si dauh rao ma pa khraox mai haktiex pa khraox tag sang mawh Yie-lu-sa-leung pa khraox pa lih hoek, mai jhi grawng pa lih hoek Siyiex ka daux min plak ngai (Lai Plak Jhi 21).</div>
<div class="is"><div id="is150">Ye-sux</div></div>
<div class="ip">Dee bleeh ngai lai pa prim mawh “Simiang Siyiex tag sang taoh”, mawh pui pa ting ceu ka daux phuk lai sigang khri. Phuk lai sigang khri pa khraox kok nawh mawh “Khrit”, mawh “kawn simex Siyiex”. Siyiex taoh kawn pui haktiex grum naog ka daux pa kham nawh krax kha rhawm, krax yum, mai pa deeh kaoh im, mai hoik yuh kaing krax taoh kawn pui, jhi sidawng ka krax muh Siyiex. Nawh kawx hoik kok ka kawn cau, sidiex ka gum lox siawp sibrawm Siyiex. Jhak ka dee kah kaing lox “Khrit” heue.</div>
<div class="is"><div id="is151">Yaw-hang cao com rawm</div></div>
<div class="ip">Mawh kawn simex pa ap Siyiex tix tawx ka cao giex kaing li Sa-cia-li-ya mai moeng nawh Yi-li-sa-pai pa ang lai chix keh kawn yam kuad ju tix, nawh mawh cao pa paih daux krax sivoe Ye-sux. Nawh krai pao daux tiag daux tu, tag caw tix tik vud ka phi map, rieb ka krax com rawm, son sang pon ka krax pa pluat ploi Siyiex. Ye-sux rieb krax pa com rawm khaing nawh. Khaix an, nawh tom pon krax pa kid kaing kheu pa ne raw nawh ka kaing ang mhawm pa yuh simiang Si-luix heue.</div>
<div class="is"><div id="is152">Pui chix kah dee bleeh simuing (Pui pa koe ping nyia)</div></div>
<div class="ip">Chix tix kok mawh “pui lhak lhiao”, pa lhaong ngai lai pa chix jhak ka rao ma. Meung Paw-see dix dix, pui chix kah dee bleeh simuing hoik mawh pui ting min ka daux been li mai ka plak been haktiex. Lai Ma-thaix simin ting 2 mu hoik tiiem tix deuh, koe pui ting ping nyia ra loe kaux pa kaoh khaing plak lih singaix, jhak ka simuing mai tawng grawng sang keh simiang pa ting tix kaux heue.</div>
<div class="is"><div id="is153">Ceu pa im ju</div></div>
<div class="ip">Bawg tix blah kawx kok mawh to sat pa koe preeik, phan ang mawh nan Ci-lu-paw, pa jhi grawng pa lih hoek Siyiex (Lai Lih-khaing Ai-cix 25.18-20; Yi-si-ciex 1.5-13;10; Lai Plak Jhi 4.6-9).</div>
<div class="is"><div id="is154">Com rawm</div></div>
<div class="ip">Mawh daux been li tix ceu. Sivoe sang lih koe Yaw-hang cao com rawm, pui Yo-thaix com pui tang ceu tang cad ka rawm, mai kieh kix laig li Yo-thaix. Ceu cao Khrit kawx yuh krax pa com rawm nang (Lai Ma-thaix 28.19); krax com rawm jhi grawng pa hoik pon pui ju pa khraox ka daux pa yum rhawm ka Khrit, mai laig ka daux cub caw kawn Khrit (Lai Law-ma 6.1-11).</div>
<div class="is"><div id="is155">Pa seeing brai</div></div>
<div class="ip">Phan hawt ka daux lox tat jhawm prawng Maw-si, pui Yi-seu-liex pa ih ka priex preem ceu pa ang cu pui ih kah, mai pa lud ka kaing ceu pa ang cu pui yuh kah, tag mawh pa seeing brai. Pui pa seeing brai ang keung tix krub ka Siyiex, ang pon tix laig daux nyiex pa krub pui ka Siyiex, lheu khaing hoik yuh ka been ceu pa singax, ang pon tix yuh krax krub heue.</div>
<div class="is"><div id="is156">Pa deeh kaoh im</div></div>
<div class="ip">Krax pa deeh kaoh im ka daux phuk lai sigang khri ang awm pa krai pui Si-lax grawng pa ang khuan chix laux leeing, phan ang mawh nan pa krai pui grawng pa deeh kaoh im khuan rhawm rhi yam in, mai hoik krai mawh to kaux pa deeh kaoh im khaing krax yum, mai koe to kaux pak peung pa khraox pa ang chix laux chix leeing. Krax pa deeh kaoh im hoik mawh kaing pa ting siawp sibrawm pa yuh Siyiex heue.</div>
<div class="is"><div id="is157">Ta-ma-thaix</div></div>
<div class="ip">Mawh veng plak seh Yi-li-li-kux, ot ka plak lih singaix praok rawm sigrit sigra Ya-teu-li-yax heue.</div>
<div class="is"><div id="is158">Khao mun (Blauh)</div></div>
<div class="ip">Mawh khao mun pa yuh pui Yo-thaix ka nghox ca lang mu son priex preem. Phuk lai in thut lih mawh priex preem blauh pa lo kawn pui yam in singaix, son sang eei ju kawn pui. Khaox mun mai been li hoik mawh pa si doe tix tau. Khaix hoik luan Poi Luat-luan ka daux tix vang tuah, pui Yo-thaix bre tix ih ka khao mun pa ang sau su saix (Lai Lih-khaing Ai-cix 12.8,15-20); ka daux bo pa coh ka Ye-sux, yam khan kheu priex bo son nawh, kix teei khao mun kieh mawh to kaux nawh (Lai Ma-thaix 26.26-29).</div>
<div class="is"><div id="is159">Mhai pa daox pa am</div></div>
<div class="ip">Lai prim siao “siawp sibrawm”, “kaing yuh ceu pa ting siawp sibrawm”, “mhai pa daox pa deng”, phan ang mawh nan “mhai sakse” ngai lai in kix hoik krai sidawng, mawh Siyiex pa teei kaing ceu pa koe ka daux haktiex mai pa ang koe ka daux haktiex pa plak jhi ka to kaux tix heue.</div>
<div class="is"><div id="is160">Nyiex vad bun coh kaux (bun coh kaux, kawn simex mhawm kaux)</div></div>
<div class="ip">Mawh sibun pa coh kaux tix ka daux nyiex vad haktiex Cia-nang. Pui Cia-nang ce pui phit tau mai sibun coh kaux pa ot nyiex vad, tag kieh haktiex mhawm, nghox koi plix plix tom nie, khawng eei brie liang pon krax pa haok huan heue.</div>
<div class="is"><div id="is161">Rawm nhawng Keu-ni-sa-leux</div></div>
<div class="ip">Mawh ceu kaux rawm nhawng Cia-li-lix tang ceu (Lai Lu-cia 5.1).</div>
<div class="is"><div id="is162">Si ngie</div></div>
<div class="ip">Mawh khuan pa caox pa caig. Jhak ka dee kah kaing lox “Khuan pa caox pa caig”.</div>
<div class="is"><div id="is163">Keu-ling-to</div></div>
<div class="ip">Mawh veng Ya-kai-yax dee ot simiang haktiex Law-ma, ot ka daux haktiex Si-lax yam in, mawh krax hu haktiex Si-lax jauh plak laong lih plak seh, jauh plak seh haok plak laong, mawh bang krax ting ka plak lih singaix hu plak klip ka Rawm Sigrit Sigra Ti-cong, mai mawh nang dee ting yuh pui laih lai ka singaix yam an. Yam an krax ot krax koe pui kied haok huan, kawn pui krub ka siyiex tom nie ceu, nie mawh “Siyiex bun pa muh”, yuh krax pa phit vao, krax ot krax koe caox caig. Yam hu Pao-law sidiex gum lox buan ka daux bawg ra, nawh hoik sax paung ot ka daux veng in tix num, mai sum ka ceu cao (Lai Grawng Pa Yuh Kawn Cau 18.1-11), khaix an ceu cao hoik sax lih guah paox tix mai koe krax pa ang mhawm heue.</div>
<div class="is"><div id="is164">Simiang Ai-cix (Pha-raw)</div></div>
<div class="ip">Mawh ceu kaux pa nab yam ka Ai-cix pa koe sivoe an dix. Ka daux phuk lai sigang khri krai simiang Ai-cix ra kaux: tix kaux mawh lox lao been ka Yaw-seux (Lai Yam-jauh 40.1-50.26; Lai Grawng Pa Yuh Kawn Cau 7.10-13); an tix kaux mawh simiang ka daux baux ju Maw-si (Lai Grawng Pa Yuh Kawn Cau 7.21; Lai Law-ma 9.17).</div>
<div class="is"><div id="is165">Poi Tik-su-saix</div></div>
<div class="ip">Mawh poi cie pui Yo-thaix, si diiet tix yuh aliah ngaix khaix Poi Luat-luan, doh keud ka yam to tax du tix lih khaing haktiex Ai-cix, mai pon ka krax luat luan. Ka daux Poi Tik-su-saix, khao mun pa ih khawm uik mawh pa ang sau su saix kah (Lai Lih-khaing Ai-cix 12.1-27; Lai Li-we 23.5-8). Poi in mai Poi Luat-luan hoik dawg ang awm paox tix, viang mawh nan, kheu pa si doe poi in kiex paox tix, koe pui tom kok Poi Tik-su-saix mawh Poi Luat-luan heue.</div>
<div class="is"><div id="is166">Num buan son (num gaux rhawm)</div></div>
<div class="ip">Mawh sijax mukheu pa prim pa tiiem ka been cie pui Yo-thaix tix ceu. Jhawm prawng ka daux lai ca rang cie pui Yo-thaix, aliah num kix kieh mawh tix baux bawg yam, ka daux aliah num kok mawh “num pa laux lee”. Khaix hoik si doe tix aliah num laux lee (tix pon dim num) ka daux num an, mawh ka daux tix phuan num, kok mawh “num buan son”. Hawt ka been pa hoik tat tix deuh, num in mawh num pa pon pui Yo-thaix ku kaux ka daux haktiex ka krax pa luat luan. Yam hoek ka daux tix pon dim num, can pui Yo-thaix pa coh to kaux tix mawh siliex cawng kheu pa hot tix ku kaux, tag sang pon krax pa pluat ploi khaing cao simiang tix, mai tag lih mawh pa pui pa luat luan; can pui pa coh sin ngao tax yiex miex keeing tix kheu pa hot tix, tag sang deeh teei hoek. Haktiex kawx tag ang lai sum, mai kieh laux lee tix. Been pa hoik tat tix deuh yuh nin, tag mawh pa ting ceu ka pa pon kieh pui Yo-thaix haok huan ka daux krax muh. Mawh kheu nan num buan son mawh mhai pa hoik pon siliex cawng ka krax pa pluat ploi, mai mhai pa luat luan (Lai Yi-sai-yax 61.1-3). Ye-sux hoik sax krai, nawh hoek ka piang haktiex mawh son sang krai pao ka num buan son ka piang haktiex heue (Lai Lu-cia 4.19).</div>
<div class="is"><div id="is167">Buan son</div></div>
<div class="ip">Mawh krax muh pa ting Siyiex pa tawx ka daux Ye-sux Khrit, mai hoik tawx giex giex going going ka kawn pui. Mawh kheu krax muh in, Siyiex tom kieh kawn pui singai hu khaing phi map, mai si doe tix tau mai kawn pui ka daux krax pa khaw pa caw. Ka daux phuk lai sigang khri pa khraox teei tix siao ka gum lox in jheeng jheeng, mai kieh mawh gum lox pa chawk mhawm ot heue.</div>
<div class="is"><div id="is168">Pa loh ka rhawm rhi tix</div></div>
<div class="ip">Baox thut mawh “pa tik vud ka phi map”. Ka daux phuk lai sigang khri teei “deeh ka rhawm rhi tix” krai sidawng grawng dee bleeh pa loh ka rhawm rhi tix. Ka daux phuk lai sigang khri pa prim hoik sax glup pui ka pa nyaw glaw Pa-lix, khaix an deeh ka rhawm rhi tix hoek krub ka Yie-heu-hua. In krai son pui tix kaux pa hoik deeh pon tat ka ju tix, mai ka krax pa sang hu tix plak pa rauh pa see, khawm kaing yuh tix ceu pa mhawm pa khraox, tik vud ka phi map, deeh ka krax pa rauh see. Ka daux krax pa sidiex Ye-sux, dee bleeh tieh tix nie blawn raux, mai lih mawh grawh grawng pa sang pon tix laig daux meung Siyiex (Lai Ma-kheu 1.15). Krax pa sidiex Ye-sux mai been pa hawt pui Fa-li-saix yam an ka pa jhak plak praix pui, ang jhak daux rhawm “deeh ka rhawm rhi tix” lih mawh pa tiag ka paox tix pa kied koe riang heue.</div>
<div class="is"><div id="is169">To sat pa koe daux rawm (Goi rawm)</div></div>
<div class="ip">Bawg tix blah thut mawh to sat pa koe daux rawm sigrit sigra pa kied lhat graung pui kah; to sat pa kied daox am pui ka tix ceu tom dix dix, tiag tix mawh pa suk sag mai pa lang teung caox (Lai Yaog Yaw 74.14; 104.26).</div>
<div class="is"><div id="is170">Lox jhai</div></div>
<div class="ip">Mawh gum lox pa krai pao cao jhai son Siyiex; koe “gum lox pa sidawng” mai “gum lox pa grox krai” dee bleeh ra ceu. Cao jhai ka daux phuk lai sigang khri pa prim pa muh kix tix krai ang mawh pa grox krai ka kaing ceu pa tag sang hoek, mai hoik mawh pa krai pao ka alo Siyiex yam si pup kix krax pa kha rhawm. Cao tiiem ka daux phuk lai sigang khri pa khraox hoik een mawh, lox jhai pa krai cao jhai ka alo Siyiex, kaing ting tag sang lih mawh ka to kaux Ye-sux mai ka daux ceu cao khawm uik heue.</div>
<div class="is"><div id="is171">Singaix pa rien khre</div></div>
<div class="ip">Mawh ku vang tuah ka daux singaix liah (singaix phuan); ka daux singaix in pui Yo-thaix kieh mawh singaix pa laux lee (singaix liah), hoik rien khre tix ka ceu pa sang khaw tix yuh ku ceu heue.</div>
<div class="is"><div id="is172">Khan priex preem (si vit khao mun)</div></div>
<div class="ip">Yam khrawm kawn khrit pa koe sivoe an tix yuh krax krub, kix yie sawm tau sivoe sang ih poi cao, mai in hoik jhi grawng mawh kix pui tix nyiex, pux aik pux o khankix koe rhawm pa si doe paox tix tau mai krax muh (Lai Grawng Pa Yuh Kawn Cau 2.46; Lai Keu-ling-to Phuk Tix 11.17-34).</div>
<div class="is"><div id="is173">Pa mawh pa meh</div></div>
<div class="ip">Ka daux phuk lai sigang khri pa prim yie koe dee bleeh pa rheeng, pa mawh pa meh, pa kaux sijax khankix. Siyiex hoik dawg mawh pa mawh pa meh, mawh pa kaux sijax tete te lai (Lai Yi-sai-yax 65.16; Lai Yie-li-mi 10.10). Kawn pui tag caw tix leue ka pa mawh pa meh Siyiex (Lai Yaog Yaw 25.5; 51.6; 86.11), kheu nan kia ngien paox kawn pui tix ka daux pa mawh pa meh (Lai Yi-sai-yax 59.14-15). Mawh kheu nan, pa mawh pa meh mawh ceu pa mhawm kawn pui, ang mawh krax tawng krax yung kawn pui plak ngai lai. Pui Si-lax hoik een pa mawh pa meh mawh pa pon pui khaing krax tawng krax yung. Ka daux phuk lai sigang khri pa khraox mawh khawm phuk lai sigang khri pa prim mai krax keud pui Si-lax, hoik een Siyiex ang joeng mawh ngie pa khaw pui tix yum rhawm kah, nawh kawx hoik viex krax tawng krax yung pa mawh pa meh ka daux ju. Ye-sux hoek mawh son sang kham mhai sakse pa mawh pa meh (Lai Yaw-hang 18.37), nawh hoik dawg mawh pa jhi sidawng ka mu pa mawh pa meh (Lai Yaw-hang 14.6). Khuan singax singeh mawh khuan pa mawh pa meh, mai kieh pui pon tawng yung Siyiex ka daux Ye-sux, khaix an sum tix kaux cong tau mai Siyiex, mai ot ka daux krax pa khaw rhawm Siyiex (Lai Yaw-hang 14.17).</div>
<div class="is"><div id="is174">Krax-tan Pa-gleeing</div></div>
<div class="ip">Pa gleeing ka khawng brie tix ceu; khawng brie pa tan lu tag caw tix gleeing singax singeh khawm uik ka piang khu dee tan heue.</div>
<div class="is"><div id="is175">Pui pa guah tix singax ka daux been (pui Na-si-eux)</div></div>
<div class="ip">Mawh pui pa hoik ap pong tix tan lu ka to kaux tix khankix; pui in kix ang pon tix nyaux ka plai, ang pon tix khlao ka kaing tix, mai ang pon tix theeh ka to kaux pui yum (Lai Simin 6.1-21). Pui pa hoik ap pong to kaux tix chix tix yuh krax pa tan lu ka daux bawg yam pa hoik tat tix deuh, viang mawh nan jauh tom yam keh nawh, tag caw tix mawh miex keeing nawh pa tan lu ka Siyiex mawh pui pa guah tix singax singeh ka daux been tom si dauh ju tix heue.</div>
<div class="is"><div id="is176">Jhawm saux si pawg</div></div>
<div class="ip">Ka daux phuk lai sigang khri mawh jhawm saux kin pa hu ka hak. Pui pa koe jhawm saux ceu in hoik sawn mawh pa ang singax singeh ka daux been pui Yo-thaix (Lai Li-we 13-14).</div>
<div class="is"><div id="is177">Cao jhai pa pie lhien</div></div>
<div class="ip">Grawng “cao jhai pa pie lhien”, dee bleeh mawh krax pa tieb tie pa kaoh khaing cao jhai mai pui pa koeng khankix. Lox cao jhai pa mawh pa meh mai pa pie lhien kied nu tix guah lih. Phan jhak tix yaox, lox jhai pa krai lih khaing pa priex tix hawt ka daux krax pa plak jhi Siyiex tag mawh cao jhai pa mawh pa meh; pa kaoh khaing alo to kaux, mai krai ka lox jhai nyaw glaw ka pui cie Siyiex tag mawh cao jhai pa pie lhien (Lai Been-ra-bawg 13.1-5). Lox cao jhai lih ang lih tix mawh, tag chix tix kieh mawh diag tong pa tat tix yaox grawng mawh ang mawh nang (Lai Been-ra-bawg 18.21-22). Cao jhai pa pie lhien hoik pon pa ne raw kheu krai kix lox jhai pa ang mawh ang meh son vaig tu mai son mau khri (Lai Pi-teux Phuk Ra 2.3, 15-16; Lai Yo-tax 11).</div>
<div class="is"><div id="is178">Simaox jaong</div></div>
<div class="ip">Tee mawh simaox pa ot dee kleuk ding paox tix khawm ra daog; mai tee mawh nang simaox pa kleuk tix een ot ka piang sigreung siviex. Khawm ra ceu hoik mawh nyiex pa ting ceu pa sum pui. Ka daux phuk lai sigang khri pa khraox krai mawh Ye-sux simaox jaong ka ceu cao (Lai Yi-fu-saw 2.20; Lai Pi-teux Phuk Tix 2.6).</div>
<div class="is"><div id="is179">Khix Ci-see-liox</div></div>
<div class="ip">Mawh khix dim ka daux lai ca rang khix num cie pui Si-paw-lai, ka sigreung khix kao tix hoek ka sigreung khix kao ra heue.</div>
<div class="is"><div id="is180">Khrit</div></div>
<div class="ip">Mawh Mi-sai-yax lox Si-paw-lai pa thut dee bleeh lih ka lox Si-lax mawh “kaw pa groi rawm bee piang”. Ka daux baux phuk lai sigang khri pa prim, simiang, cao jhai, cao giex kaing li pa hoik laug Siyiex khankix, tag caw tix rieb ka been li pa kraix ka rawm bee. Viang mawh nan “kaw pa groi rawm bee piang” mawh simiang ting pa koe min (Lai Sa-mu-eu Phuk Tix 24.6; 26.11; Lai Yaog Yaw 89.20). Phuk lai sigang khri pa khraox krai pao Ye-sux mawh Khrit, mawh Mi-sai-yax pa hoik grox krai cao jhai ka daux phuk lai sigang khri pa prim heue.</div>
<div class="is"><div id="is181">Ci-lu-paw</div></div>
<div class="ip">Mawh to sat pa im ju pa koe preeik ka daux rhawm keud pui Yi-seu-liex. Phan hawt tix yaox ka daux pa hoik tiiem ot daux Lai Lih-khaing Ai-cix simin ting 25 mu, ka piang teug sijax mukheu preeik Ci-lu-paw tawb tix ka piang (Lai Si-paw-lai 9.5).</div>
<div class="is"><div id="is182">Thoe-ci-ku</div></div>
<div class="ip">Mawh kawn Khrit tix kaux ka haktiex Ya-si-yax. Pao-law kok nawh mawh pux aik pa kaux sijax tix kaux ka daux kaing jhaw Siyiex; nawh hoik sax hu vhi tau mai Pao-law ka haktiex Law-ma, mai hoik sax mawh cao pa hu tawx lox lai ka ceu cao Keu-law-si, ceu cao Yi-fu-saw khankix (Lai Keu-law-si 4.7-9; Lai Yi-fu-saw 6.21-22).</div>
<div class="is"><div id="is183">Cao kaing ceu pui</div></div>
<div class="ip">Mawh tax du pui Yo-thaix pa koe min, awm Ya-paw-la-hang, Yi-sha, Ya-keux khankix yuh nan; Siyiex hoik sax yuh sijax mukheu tau mai kix heue.</div>
<div class="is"><div id="is184">Krax taoh</div></div>
<div class="ip">Mawh krax taoh Siyiex kawn pui luat luan khaing phi map ka daux pa yum kawn simex nawh Ye-sux Khrit, mai pa deeh kaoh im, kheu nan deeh pon krax pa si doe paox tix ka daux pa khaw pa caw tau mai Siyiex. Ngai lai in hoik lih ka daux phuk lai sigang khri pa khraox tix yieh tix phuan bawg, bawg tix blah mawh grawng pa grheu Ye-sux ka phi, mai kieh pui pa koe jhawm saux pon yaox tix moi heue.</div>
<div class="is"><div id="is185">Ceu cao</div></div>
<div class="ip">Mawh cub caw ceu pui pa yum rhawm pa hoik laug Siyiex ka daux Ye-sux Khrit, ceu cao gum lox in nie mawh pa krai ka pui cie Siyiex ka piang haktiex (Lai Ma-thaix 16.18; Lai Grawng Pa Yuh Kawn Cau 20.28; Lai Yi-fu-saw 1.22), mai hoik mawh nang cub caw pa yuh krax krub tau tix dauh dauh (Lai Grawng Pa Yuh Kawn Cau 14.23; Lai Keu-ling-to Phuk Tix 1.2).</div>
<div class="is"><div id="is186">Dang ngeung pa pluat ploi ka phi map (dang ngeung buan)</div></div>
<div class="ip">Mawh dawb phia pa ot ka toh teug sijax mukheu pa yuh ka khri mhawm tix mu. Ka daux singaix pa pluat ploi ka phi map, cao giex kaing li pa ting tag sang phruah nham Krax-tan Pa-pluat-ploi-phimap ka piang, yuh Krax-tan Pa-pluat-ploi-phimap son pui hun, mai kieh kix singax singeh heue (Lai Li-we16.14-15).</div>
<div class="is"><div id="is187">Dee pa kied raux (daux pa ang koe dee die)</div></div>
<div class="ip">Phan hawt ka rhawm keud pui Yo-thaix dix dix, ka piang haktiex dee pa kied raux, daux pa ting koe kah, mawh dee laung ka khuan pa caox, mai krox jun dee prawng ca pa nghoik khaix (Lai Lu-cia 8.31; Lai Plak Jhi 9.1-11; 11.7; 17.8; 20.1-3).</div>
<div class="is"><div id="is188">Siyiex Li-fang</div></div>
<div class="ip">Mawh siyiex pa krub pui haktiex dix dix, kieh nawh mawh simuing pa giex kaing pa krub pui heue.</div>
<div class="is"><div id="is189">Cao giex kaing li</div></div>
<div class="ip">Mawh cao thung pui yuh krax tan kok mawh cao giex kaing li. Been grawh grawng cao giex kaing li mawh pa sum yam ot pui Yi-seu-liex ka gawng Si-nai, mawh Ya-loeng pa jauh tix mawh cao giex kaing li, khaix an kieh mawh doeh ceu cad nawh pa plud tix mawh (Lai Lih-khaing Ai-cix 29; Lai Simin-pui 3).</div>
<div class="is"><div id="is190">Simiang cao giex kaing li</div></div>
<div class="ip">Mawh na bat si nax cao giex kaing li pa ting mai cao giex kaing li, mawh pa teem coi cao giex kaing li pa ting, bung cao giex kaing li khaing gum lox tawx cao giex kaing li pa ting. Cao giex kaing li pa ting mawh pa plud tix mawh, simiang cao giex kaing li koe tom hun heue.</div>
<div class="is"><div id="is191">Ao-ku-see-tu</div></div>
<div class="ip">Mawh Vawng Law-ma, ceu kaux prim mawh Wu-ta-wui, giex kaing ka meung Law-ma sivoe lih koe jhong khix mee num 27num hoek14 num heue.</div>
<div class="is"><div id="is192">Pa raux pa mox</div></div>
<div class="ip">Mawh ceu pa lhaong khaing rhawm keud pui. Krax pa yuh Siyiex pa singax singeh mai kaing ting mawh ceu pa raux pa mox, mawh ceu pa ang pui pon tiag tix yaox, tag sang pon ngie tix tawng sidawng ka daux krax pa plak jhi Siyiex tix ceu khaing. Ka daux phuk lai sigang khri pa khraox, pa raux pa mox in hoik lih sidawng ka kawn pui ka daux pa kieh Khrit lih ka daux nex nham heue.</div>
<div class="is"><div id="is193">Pat-hak</div></div>
<div class="ip">Kawn simex pui Yo-thaix tag caw tix priex tix hawt ka been pa Pat-hak, in mawh mhai sakse pa yuh Siyiex sijax mukheu tau mai pui Yi-seu-liex. Pa Pat-hak tag mawh pa pat ka hak klix kawn nyawm simex khankix heue.</div>
<div class="is"><div id="is194">Poi Luat-luan</div></div>
<div class="ip">Mawh poi pa ting ceu tix mu ka daux pui Yi-seu-liex, doh keud ka buan son Siyiex pa viex tax du kix lih khaing haktiex Ai-cix. Tiiem tix deuh ka daux phuk lai sigang khri pa prim, Yam ploi Siyiex kawn cau rao ma lih pauh ka kawn ai ceu pui Ai-cix mai ka khawm khawng eei brie liang, kawn cau Siyiex jao luan hu khaing siviex nyiex pui Yi-seu-liex, mai ang kieh kawn ai mai khawng brie eei pa liang tix keh yum (Lai Lih-khaing Ai-cix 12). Poi in mawh khix tix ka daux lai ca rang cie pui Yo-thaix (khix Ya-pix), mawh khix pon tix ngaix ka daux jhong khix mee num yam in heue.</div>
<div class="is"><div id="is195">Thi-to</div></div>
<div class="ip">Mawh pui Si-lax (Lai Cia-la-thaix 2.3), paox pa yuh kaing tau mai Pao-law. Pao-law kok nawh mawh kawn simex pa mawh pa meh ka daux krax yum rhawm (Lai Thi-to1.4). Nawh mai Pao-law hoek tix kum kawng tau ka daux bang kum ting Yie-lu-sa-leung, mai hoik sax tawx nawh hu prawng simah yien yawg ka daux ceu cao Keu-ling-to, mai sawg krax tan son ceu cao Yie-lu-sa-leung (Lai Keu-ling-to Phuk Ra 7.6; 8.6, 16-17; 12.18), nawh kawx hoik sax hu sidiex ka haktiex klawn tiex Kheu-li-theux mai Ta-ma-thaix ra dauh (Lai Thi-maw-thaix Phuk Ra 4.10; Lai Thi-to 1.5).</div>
<div class="is"><div id="is196">Khix Thi-pie</div></div>
<div class="ip">Mawh khix kao ka daux lai ca rang khix num cie pui Si-paw-lai, ka sigreung khix kao ra hoek ka sigreung khix tix (Lai Yi-see-la 2.16).</div>
<div class="is"><div id="is197">Nhawng Thi-pi-li-yax</div></div>
<div class="ip">Mawh ceu kaux tang ceu nhawng Cia-li-lix (Lai Yaw-hang 6.1).</div>
<div class="is"><div id="is198">Thi-maw-thaix</div></div>
<div class="ip">Deeh bleeh mawh “pui pa nab yam yung yi ka Siyiex”. Nawh mawh pui veng Lu-see-teux haktiex Lui-kao-ni, miex nawh mawh pui Yo-thaix, keeing nawh mawh pui Si-lax. Yam hoek Pao-law mai Pa-na-pa tix vhi vhang ka haktiex kix bawg tix, nawh yum rhawm ka Khrit, khaix an lih mawh paox yuh kaing pa mhawm tau mai Pao-law son gum lox buan mai pui pa koe riang tix teem ka nawh, Pao-law hoik kok nawh mawh kawn simex tix (Lai Fe-li-pi 2.22; Lai Thi-maw-thaix Phuk Tix 1.2; Lai Thi-maw-thaix Phuk Ra 1.2).</div>
<div class="is"><div id="is199">Cub caw See-to-yax</div></div>
<div class="ip">Cub pui pa yum rhawm ka grawng ping nyia cuyi Si-lax pa kaux Cee-nawx (yum sivoe koe jhong khix mee num 265), kix yum rhawm grawng kawn pui tag caw tix bheeik luan khaing krax khix rhawm tom taug pon krax pa nyawm ot nyawm koe (Lai Grawng Pa Yuh Kawn Cau 17.18).</div>
<div class="is"><div id="is200">Singaix Phu-eu</div></div>
<div class="ip">Mawh poi tix mu ka daux been li cie pui Yo-thaix, ka daux khix Ya-tax kao pon singaix mai kao phuan singaix (ka daux khix loe tix singaix mai ra singaix). Ka daux singaix in, pui Yo-thaix doh keud ka pa tawx tax du kix Yi-see-thie mai Maw-ti-kai teem coi kix bheeik luang khaing krax pa sang yuh Ha-mang kix laux leeing. Grawng kaing in tiiem tix ot ka daux Lai Yi-see-thie heue.</div>
<div class="is"><div id="is201">Ping nyia cuyi</div></div>
<div class="ip">Mawh krax ot krax koe mai krax tawng krax yung pa khaw pa caw. Ka daux phuk lai sigang khri, ping nyia cuyi kied mawh pa sidawng tete, mawh khawm krax lhak krax chix (Lai Lih-khaing Ai-cix 36.1) mai krax pa kuang kia ka piang been haktiex (Lai Simiang Phuk Tix 3.12, 28). Ping nyia cuyi mawh pa kaoh khaing Siyiex, kheu hoik dawg mawh Siyiex ping nyia cuyi (Lai Yaw-paw simin ting 28 mu; Lai Keu-ling-to Phuk Tix 1.24).</div>
<div class="is"><div id="is202">Singaix pa pluat ploi ka phi map</div></div>
<div class="ip">Mawh singaix pa doh keud pui Yo-thaix ka phi map tix ku num haok khix aliah kao ngaix (mawh khix dim ka yam in). Ka daux singaix in, pui Yi-seu-liex mai nyo si nie pui tang ceu pa ot daux kix tag caw tix tuah ka priex preem, ang pon tix yuh kaing jhaw, tag caw tix yuh been pa singax singeh, mai mawh cao giex kaing li pa laig yuh krax tan pa pluat ploi phi map son pui hun ka daux nyiex pa kied singax singeh (Lai Li-we16.29-34; 23.26-32; Lai Simin-pui 29.7-11). Phuk lai sigang khri pa khraox lai Si-paw-lai teei singaix pa pluat ploi phi map kieh mawh pa kah dee bleeh pa yum Ye-sux. Ye-sux mawh cao giex kaing li pa ting, nawh laig ka daux nyiex pa kied singax singeh son ex, hoik tan lu ka krax tan son leeing ju heue.</div>
<div class="is"><div id="is203">Krax-tan Pa-pluat-ploi-phimap</div></div>
<div class="ip">Tang siyox khaing Krax-tan Pa-pluat-ploi-phit-lud (Lai Li-we 4.1-5.13; 6.24-30 mai 5.14-6.7; 7.1-7). Krax-tan Pa-pluat-ploi-phimap mawh pa yuh son phi map pa ang su tix yuh, lieh lheu ka gum lox tawx Simiang Siyiex, ang cu tix kham sakse, theeh ka ceu pa ang singax singeh, mai nieb pon yuh krax tan son pui pa tiex tu. Krax-tan Pa-pluat-ploi-phit-lud mawh pa koe grawh grawng tau mai ceu pa plud ka pui heue.</div>
<div class="is"><div id="is204">Pui lu lhia (pui koh keen)</div></div>
<div class="ip">Ka daux singaix bawg yam Ye-sux, Law-ma giex kaing piang pui Yo-thaix; koe pui Yo-thaix yuh kaing pa koh keen ka pui hun son simiang Law-ma. Kix mawh pui Yo-thaix, viang mawh nan kix teem coi pui Law-ma gut kheem ka paox ceu paox cad tix, khaix an nieb pon yuh tix ka pui hun ka daux kaing pa yuh tix, mawh kheu nan pui Yo-thaix ku kaux tom koeng ka kix jao in. “Pui pa koh keen” gum lox in mawh pa siao ka pui caox mai pui phi map, kheu nan tom thut lih mawh nang “Pui lu lhia” (Lai Lu-cia 7.34, in mawh pa thut ka daux lai hawx pa khraox heue).</div>
<div class="is"><div id="is205">Fe-li-see</div></div>
<div class="ip">Mawh simiang cao kuang kaing Law-ma pa giex kaing piang veng Yo-tax ka daux jhong khix mee num 52 num hoek 60 num. Pao-law hoik sax krai lox son tix ka plak sivoe nawh (Lai Grawng Pa Yuh Kawn Cau 23.24-24.27)</div>
<div class="is"><div id="is206">Fe-li-pix</div></div>
<div class="ip">Mawh veng na bat tix ka daux haktiex Ma-chi-toeng tix mu, ot ka plak klip plak laong diang rawm Ni-ya-phaw-li been 14 kongli, mawh dee yuh meung haktiex Law-ma kaing been, mai mawh nang dee ting yuh pui laih lai. Yam hu sidiex Pao-law ka daux bawg ra, nawh hoik sax yuh kaing dee in, mai laung nawh daux thawng dee in (Lai Grawng Pa Yuh Kawn Cau 16.11-40).</div>
<div class="is"><div id="is207">Plix pa kieh pui haing rhawm (mak kheu)</div></div>
<div class="ip">Mawh ceu pa kuah daux tiag daux tu ka baoh haktiex Pa-leu-see-thang tix ceu, phan sibun ih ka riah mai plix yie kieh nawh chix nghe heue.</div>
<div class="is"><div id="is208">Tuah ka priex preem</div></div>
<div class="ip">Mawh kaing pa yuh ka daux been li tix ceu; pui pa yuh krax pa tuah ka priex preem, kix ang ih ka priex preem ka daux singaix pa hoik tat tix deuh, mai jhi grawng pa laux rhawm tix, pa klih rhawm tix, pa tiiem rhawm tix, phan ang mawh nan khiox khaw ka krax pa duk thung Siyiex mai krax pa teem coi nawh heue.</div>
<div class="is"><div id="is209">Gum lox buan</div></div>
<div class="ip">Chix tix thut lih mawh “gum lox pa mhawm”, mawh gum lox pa nyawm tix nghiet. Siyiex kieh kawn simex tix lih ka piang haktiex son kawn pui, yuh krax pa taoh ka kawn pui, mai hoik yuh grum naog ka gum lox pa deuh Siyiex ka daux phuk lai sigang khri pa prim heue.</div>
<div class="is"><div id="is210">Eu-maw-la</div></div>
<div class="ip">Mawh veng pa dex ka Rawm Sigrit Sigra Pa-kaog tix mu, mawh kheu pa kied ting phi map pui haktiex an, Siyiex tom ploi ngu lih gleeing laux leeing (Lai Yam-jauh 19.24-28; Lai Ma-thaix 10.15).</div>
<div class="is"><div id="is211">Lu-cia</div></div>
<div class="ip">Mawh kawn Khrit pui tang ceu tang cad, nawh mawh cao sidah tix kaux. Nawh hoik sax yuh kaing tau mai Pao-law (Lai Keu-law-si 4.14; Lai Thi-maw-thaix Phuk Ra 4.11; Lai Fe-li-meung 24). Pui hoik een nawh mawh cao pa tiiem Lai Lu-cia mai Lai Grawng Pa Yuh Kawn Cau heue.</div>
<div class="is"><div id="is212">Shi-ang</div></div>
<div class="ip">Mawh gawng pa koe ka daux veng Yie-lu-sa-leung tix mu, mai rien siao ceu kaux Yie-lu-sa-leung tang ceu ka heue.</div>
<div class="is"><div id="is213">Keu-law-si</div></div>
<div class="ip">Mawh veng ting ceu ka Ya-si-yax pa iak meung haktiex Law-ma tix mu (mawh haktiex Thu-eu-chi yam in). Kheu ot ka dex krax ting mai hoik sax pon krax pa haok huan tix bawg. Ka daux yam jauh jhong khix mee num tix, haktiex diang rawm ra mu pa dex baoh dee an pa mawh Lao-ti-cia mai Si-la-phaw-li, pon krax pa haok huan khaing dee in, mai kieh dee in nied tix iak heue.</div>
<div class="is"><div id="is214">Rawm bee kraix</div></div>
<div class="ip">Mawh bee pa klub mai pa kraix ka piang kaing pui, mai jhi grawng krax pa nab yam yung yi ka nawh, phan ang mawh nan pa laug nawh yuh kaing pa ting ceu tix ceu ceu. “Pui pa groi rawm bee piang” hoik jhi grawng mawh Ye-sux Khrit cao taoh mai simiang pa hoik laug Siyiex kah. Pui Yo-thaix kawx teei bee in kraix ka to kaux pui pa koe jhawm saux nang, phan ang mawh nan ka to kaux pui yum sivoe sang si paung ka heue.</div>
<div class="is"><div id="is215">Cao pa tawx krax pa nyawm rhawm (cao pa teem coi)</div></div>
<div class="ip">Mawh cao pa tawx krax pa nyawm rhawm, pa teem coi, pa thung gau, mai khuan singax singeh pa kia ngien kawn Khrit pa ploi Siyiex hoek (Lai Yaw-hang 14.15-31). Jhak ka dee kah kaing lox “Khuan singax singeh”.</div>
<div class="is"><div id="is216">Maw-si</div></div>
<div class="ip">Deeh bleeh mawh “pa teei lih khaing daux rawm” (Lai Lih-khaing Ai-cix 2.10), nawh mawh simiang ceu pui Yi-seu-liex pa jauh tix koe tix kaux. Siyiex kok nawh viex pui Yi-seu-liex lih khaing haktiex Ai-cix, vu vie ka daux tiag tix pon num, mai viex pui Yi-seu-liex hu laig ka daux haktiex pa hoik ap Siyiex tix tawx ka kix. Siyiex tawx gum lox ping nyap ka nawh ka gawng Si-nai, mai kieh nawh krai ka pui Yi-seu-liex, yuh sijax mukheu tau mai kix (Lai Lih-khaing Ai-cix 19.20). Yam ang kix yaox tix nyaux rawm, nawh ang nghiet ka lox Siyiex, mai lauh ka rang simaox, kheu nan nawh ang yaox tix laig ka daux haktiex Cia-nang. Sivoe sang yum nawh, nawh ot ka gawng Ni-paw kok jhak ka haktiex an dee singai, yam yum nawh ju nawh koe tix yieh tix nga num, Siyiex teei tix si paung ka to kaux yum nawh (Lai Grawng Been Phuk Ra 34). Pui een nawh mawh cao pa tiiem “Lai Maw-si phuan phuk”. Ka daux phuk lai sigang khri pa khraox, Maw-si mai lox tat jhawm prawng hoik ra lai krai tix tau (Lai Ma-thaix 19.7; Lai Law-ma 9.15; Lai Si-paw-lai 3.2;11.24).</div>
<div class="is"><div id="is217">Maw-law</div></div>
<div class="ip">Mawh siyiex pa krub pui haktiex Cia-nang dix dix. Pui haktiex Cia-nang krub ka Maw-law, pa yuh kix pa nie blawn tang siyox mawh miex keeing teei tix tan lu ka kawn praix tix, mai gleeing kix daux ngu heue.</div>
<div class="is"><div id="is218">Sa tan</div></div>
<div class="ip">Mawh cao kaing phi caox. Phuk lai sigang khri tiiem nawh mawh pa tieb tie ka Siyiex, viang mawh nan, ca ot greem siawp sibrawm Siyiex ku bawg; dee si dauh Siyiex tag sang giex gang ka nawh heue.</div>
<div class="is"><div id="is219">Pui Sa-ma-li-yax</div></div>
<div class="ip">Mawh pui pa ot si nax pui Yo-thaix mai pui Cia-li-lix. Sivoe jhong khix mee num 721 num, pui Ya-sux puing ka pui Sa-ma-li-yax, pui Yi-seu-liex pa ot ka daux veng in mex moeng ka pui tang ceu pa gah tix paung ot ka haktiex in, doeh ceu cad kix baox laig li pa haoh ceu khankix, mawh kheu nan lih mawh pui pa map nai, pa tik vud pui Yo-thaix pa hoek khaing vuk vied vuk viang tix. Mawh kheu ang been ot kix, ceu pui mawh kix, krax ot krax koe kix, mai li laig kix khaw paox, pui Sa-ma-li-yax mai pui Yo-thaix koeng ka paox tix, ang lai ling ka paox tix heue.</div>
<div class="is"><div id="is220">Pui Sa-tu-kai</div></div>
<div class="ip">Mawh cub caw been li pui Yo-thaix tix cub, pui kix mawh cub nyiex ma pa giex kaing li. Been li pa laig kix teei phuk lai Maw-si phuan ceu mawh riah, ang awm been li pa laig cub caw Fa-li-saix, rhawm rhi kix hoik haing, krax keud kix plih tix lih, kix rieb ka been pa hoek khaing plak praix. Viang mawh nan, kix ang yum rhawm grawng krax pa deeh kaoh im (Lai Grawng Pa Yuh Kawn Cau 4.1-2).</div>
<div class="is"><div id="is221">Maox rhoi jaong</div></div>
<div class="ip">Mawh pa ot ka jaong sibex pa nu niep tix tau (pak peung awm si gleem nghox ca yuh nan), kleuk tix kaux tau. Yam yaog pui Yi-seu-liex mawh simiang, tag caing maox rhoi in ot ka piang gawng caing, kieh in mawh pa doh keud ka gum lox ping nyap pa tawx Siyiex ka kix khawm uik (Lai Simin-pui 15.37-41).</div>
<div class="is"><div id="is222">Cub caw pui pa kin jhawm (cub caw pa tang jhawm)</div></div>
<div class="ip">Mawh pui Yo-thaix pa tang viex been pui cie tix, pa kied nie luan yuh ka been pa hawt tix, ka daux singaix bawg yam ju Ye-sux, kix yie tieb tie ka simiang Law-ma jheeng jheeng heue.</div>
</div>
<script type='text/javascript' src='./pwa-main.js'></script>
<script>
var coll = document.getElementsByClassName("collapsible-button");
var i;

for (i = 0; i < coll.length; i++) {
    coll[i].addEventListener("click", function() {
        this.classList.toggle("active");
        var content = this.nextElementSibling;
        if (content.style.maxHeight){
            content.style.maxHeight = null;
        } else {
            content.style.maxHeight = content.scrollHeight + "px";
        }
    });
}
</script>
</body>
</html>
